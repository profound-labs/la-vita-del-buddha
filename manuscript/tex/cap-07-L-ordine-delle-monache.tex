\chapter{L'Ordine delle monache}

\narrator{Primo narratore.} Il racconto appena offerto ha mostrato come il
Buddha acconsentì a trascorrere la stagione delle piogge a Sāvatthī.\footnote{Il
  \emph{Mālālaṅkāravatthu} dice che questa stagione delle piogge fu trascorsa a
  Rājagaha, nel Boschetto di Bambù, ma ciò è errato.} Perciò, se il computo
tradizionale delle prime tre piogge successive all’Illuminazione è esatto, la
quarta stagione delle piogge fu trascorsa nel Boschetto di Jeta. Questo è un
episodio che potrebbe appartenere a quel periodo.

\voice{Prima voce.} Così ho udito. Una volta, quando il Beato soggiornava a
Sāvatthī, nel Boschetto di Jeta, nel Parco di Anāthapiṇḍika, il venerabile
Nanda, il figlio della zia materna del Beato, disse a un certo numero di
bhikkhu: «Amici, sto conducendo la santa vita insoddisfatto. Non posso
continuare la santa vita. Rinuncerò all’addestramento e tornerò a ciò che ho
abbandonato».

Allora quei bhikkhu andarono dal Beato e glielo raccontarono. Il Beato disse a
un bhikkhu: «Bhikkhu, vai a dire al bhikkhu Nanda queste parole a nome mio: “Il
Maestro ti chiama, amico”».

«E sia, Signore», rispose il bhikkhu. Ed egli si recò dal venerabile Nanda e gli
portò il messaggio. Il venerabile andò dal Beato, che gli chiese: «Nanda, è
vero, come sembra, che tu stai conducendo la santa vita insoddisfatto, che tu
non puoi continuare la santa vita, e che tu rinuncerai all’addestramento e
tornerai a ciò che hai abbandonato?».

«Sì, Signore».

«Perché, Nanda?».

«Signore, quando sono andato via per rinunciare alla vita famigliare, la
bellissima Sakya Janapadakalyāṇī, con i suoi capelli un po’ tirati indietro, mi
seguì con lo sguardo e disse: “Torna presto, principe”. Quando penso a questo,
conduco la santa vita insoddisfatto».

Allora il Beato prese il venerabile Nanda per un braccio e, con la stessa
velocità con cui un uomo forte distende il suo braccio piegato o piega il suo
braccio disteso, scomparvero entrambi dal Boschetto di Jeta e apparvero nel
paradiso delle Trentatré Divinità. In quel momento cinquecento ninfe dai piedi
di colomba erano giunte per prendersi cura di Sakka, Sovrano degli dèi. Il Beato
chiese al venerabile Nanda: «Nanda, vedi queste cinquecento ninfe dai piedi di
colomba?».

«Sì, Signore».

«Cosa ne pensi, Nanda, cosa è più adorabile, più bello, più affascinante, la
bellezza Sakya di Janapadakalyāṇī oppure queste cinquecento ninfe dai piedi di
colomba?».

«Signore, la bellezza Sakya di Janapadakalyāṇī è quella di una scimmia ustionata
con il naso e le orecchie mozzate, se paragonata a queste cinquecento ninfe dai
piedi di colomba. Lei non conta nulla, non è affatto come loro, non è possibile
alcun confronto. Queste cinquecento ninfe sono infinitamente più adorabili,
belle e affascinanti».

«Prova diletto nella santa vita, Nanda, dilettati in essa e ti garantisco che
avrai cinquecento ninfe dai piedi di colomba».

«Signore, se il Beato mi garantisce che le avrò, allora proverò diletto nella
santa vita».

Allora il Beato prese il venerabile Nanda per un braccio e, come prima,
scomparvero entrambi dal paradiso delle Trentatré Divinità e riapparvero nel
Boschetto di Jeta.

I bhikkhu ascoltarono: «Sembra che il venerabile Nanda stia conducendo la santa
vita per amore delle ninfe, sembra che il Beato gli abbia garantito che avrà
cinquecento ninfe dai piedi di colomba». Allora coloro che tra i bhikkhu erano
suoi amici lo trattarono come un mercenario che aveva venduto se stesso: «Sembra
che il venerabile Nanda sia un mercenario, poiché conduce la santa vita per
amore delle ninfe. Sembra che il Beato gli abbia garantito che avrà cinquecento
ninfe dai piedi di colomba».

Egli si vergognò, si sentì umiliato e costernato quando udì queste parole dai
suoi compagni. Andò così a dimorare in solitudine, appartato, diligente, ardente
e dotato di autocontrollo, fino a che lui stesso realizzò la conoscenza diretta,
e qui e ora entrò e dimorò in quella suprema meta della santa vita per la quale
gli uomini di famiglia giustamente lasciano la loro casa per una vita priva di
fissa dimora.

Egli ne ebbe la conoscenza diretta: «La nascita è distrutta, la santa vita è
stata vissuta, quel che doveva essere fatto è stato fatto, non ci sarà altra
rinascita». E il venerabile Nanda divenne uno degli Arahant.

Quando la notte fu ben avanzata, una divinità di straordinaria bellezza e che
illuminava tutto il Boschetto di Jeta, andò dal Beato e, dopo avergli prestato
omaggio, si mise in piedi da un lato. La divinità disse:

«Signore, il venerabile Nanda, il fratellastro del Beato, figlio della sorella
di sua madre, ha lui stesso realizzato la conoscenza diretta, e qui e ora è
entrato e dimora nella liberazione della mente e nella liberazione per mezzo
della comprensione, che è priva delle contaminazioni per l’esaurimento delle
contaminazioni». E anche il Beato conosceva questo fatto.

Alla fine della notte il venerabile Nanda andò dal Beato e disse: «Signore,
benché il Beato mi abbia garantito che avrei ottenuto cinquecento ninfe dai
piedi di colomba, io lo libero da quella promessa».

«Avevo già letto la tua mente con la mia mente, Nanda. Anche delle divinità me
l’hanno detto. Così, quando il tuo cuore fu liberato dalle contaminazioni, io
ero già libero dalla mia promessa». E conoscendo il significato di ciò, il Beato
esclamò queste parole:

\begin{quote}
Quando un bhikkhu ha superato la palude \\
e frantumato la spina dei desideri sensoriali \\
e raggiunto la distruzione dell’illusione, \\
piaceri e dolori non lo scuoteranno più.
\end{quote}

\suttaRef{Ud. 3:2}

\narrator{Primo narratore.} La successiva stagione delle piogge, la quinta, fu
trascorsa a Vesālī, la capitale del Videha, un territorio collocato a sud-est di
Kosala e sulla riva occidentale del Gange. Era una confederazione retta da
un’oligarchia, non da una monarchia.

\narrator{Secondo narratore.} Nei mesi che seguirono, il re Suddhodana cadde
malato e morì come Arahant. Il Buddha visitò nuovamente la sua città natale.

\voice{Seconda voce.} Avvenne questo. Il Buddha, il Beato, stava vivendo tra i
Sakya nel Parco di Nigrodha a Kapilavatthu. Mahāpajāpatī Gotamī si recò da lui.
Gli prestò omaggio e si mise in piedi da un lato. Allora lei disse: «Signore,
sarebbe cosa buona se le donne potessero ottenere di abbandonare la casa e la
vita famigliare per la vita religiosa nel Dhamma e nella Disciplina dichiarate
dal Perfetto».

«Basta così, Gotamī, non chiedere che le donne ottengano di abbandonare la casa
e la vita famigliare per la vita religiosa nel Dhamma e nella Disciplina
dichiarate dal Perfetto».

Lei lo chiese per una seconda e per una terza volta, ma ottenne un rifiuto.
Allora pensò: «Il Beato non lo consente». Divenne triste e infelice. Prestò
omaggio al Beato e andò via, girandogli a destra.

Ora, allorché il Beato era rimasto a Kapilavatthu per tutto il tempo che volle,
si mise in viaggio per tappe verso Vesālī. Quando infine vi giunse, andò a
vivere nel Salone con il Tetto Aguzzo nella Grande Foresta.

Nel frattempo Mahāpajāpatī Gotamī si era tagliata i capelli e aveva indossato la
veste ocra. Con un certo numero di donne Sakya partì per Vesālī. All’arrivo,
andò nel Salone con il Tetto Aguzzo nella Grande Foresta e si mise in piedi
fuori dalla veranda. I suoi piedi erano gonfi, le sue membra coperte di polvere
ed era triste e infelice, singhiozzava e le lacrime le scendevano sul volto.
Mentre stava in piedi in questo modo, il venerabile Ānanda la vide. Le chiese:
«Gotamī, perché stai così, fuori dalla veranda?».

«Venerabile Ānanda, è perché il Beato non consente che le donne ottengano di
abbandonare la casa e la vita famigliare per la vita religiosa nel Dhamma e
nella Disciplina dichiarate dal Perfetto».

«Gotamī, aspetta qui fino a quando io stesso non lo avrò chiesto al Beato». Il
venerabile Ānanda andò dal Beato, gli raccontò l’accaduto e poi disse: «Signore,
sarebbe cosa buona se le donne potessero ottenere di abbandonare la casa e la
vita famigliare per la vita religiosa nel Dhamma e nella Disciplina dichiarate
dal Perfetto».

«Basta così, Ānanda, non chiedere che le donne ottengano di abbandonare la casa
e la vita famigliare per la vita religiosa nel Dhamma e nella Disciplina
dichiarate dal Perfetto».

Lui lo chiese per una seconda e per una terza volta, ma ottenne un rifiuto.
Allora pensò: «Il Beato non lo consente. E se io lo chiedessi al Beato in un
altro modo?». Allora disse: «Signore, le donne sono in grado, dopo aver
abbandonato la casa e la vita famigliare per la vita religiosa nel Dhamma e
nella Disciplina dichiarate dal Perfetto, di realizzare il frutto di Chi è
Entrato nella Corrente o di Chi Torna una Sola Volta o di Chi è Senza Ritorno o
la condizione di Arahant?».

«Lo sono, Ānanda».\pagenote{Almeno due dei discorsi più esoterici del
  \emph{Sutta Piṭaka} (M. 44 and S. 44:1) furono pronunciati da bhikkhunī. Un
  certo numero di donne si distinsero per particolari virtù (A. 1:14) e c’è una
  collezione di versi pronunciati da loro allorché raggiunsero la condizione di
  Arahant. - NDT. Si veda ora \emph{Therīgāthā. Canti spirituali della monache
    buddhiste}, a cura di A.S. COMBA, Raleigh 2016; per una scelta di brani di
  P.FILIPPANI-RONCONI, cf. \emph{Canone buddhista. Discorsi brevi}, Torino 2004,
  pp. 695-724.}

«Se è così, Signore, poiché Mahāpajāpatī Gotamī è stata di grande aiuto al Beato
allorché, come sorella della madre, gli è stata nutrice, madre adottiva, gli ha
dato il latte, ha allattato il Beato quando sua madre morì. Dal momento che è
così, Signore, sarebbe cosa buona se le donne potessero ottenere di abbandonare
la casa e la vita famigliare per la vita religiosa».

«Ānanda, se Mahāpajāpatī Gotamī accetta otto punti capitali, questo significherà
la sua piena ammissione. Questi sono gli otto punti. Una bhikkhuṇī che è stata
ammessa anche da cento anni deve porgere omaggio, alzarsi, rendere onore
reverenziale e salutare in modo rispettoso un bhikkhu che è stato ammesso in
quello stesso giorno. Una bhikkhuṇī non deve trascorrere una stagione delle
piogge in un luogo in cui non ci siano bhikkhu. Ogni mezzo mese una bhikkhuṇī
deve attendersi due cose dal Saṅgha dei bhikkhu: l’incontro per il giorno
dell’osservanza, l’\emph{Uposatha}, ogni mezzo mese, e una visita per
l’esortazione. Alla fine delle piogge una bhikkhuṇī deve prestarsi a essere
ripresa da entrambi i Saṅgha a riguardo di tre argomenti, ossia se qualcosa
d’improprio nel suo comportamento è stato visto, sentito o sospettato. Quando
una bhikkhuṇī si è resa responsabile di una grave offesa, deve fare penitenza di
fronte a entrambi i Saṅgha. Una persona in prova che chiede l’ammissione, deve
chiederla a entrambi i Saṅgha dopo essersi addestrata nei sei precedenti punti
per due anni. Per nessuna ragione una bhikkhuṇī deve trovare difetti o
maltrattare un bhikkhu. Da oggi in poi non è consentito alle bhikkhuṇī di fare
discorsi ai bhikkhu, mentre è consentito ai bhikkhu di fare discorsi alle
bhikkhuṇī. Queste otto cose devono essere onorate, rispettate, riverite e
venerate e non si deve a esse trasgredire per tutto il tempo che dura la vita.
Se Mahāpajāpatī Gotamī accetta questi otto punti capitali, questo significherà
la sua piena ammissione».

Quando il venerabile Ānanda ebbe imparato questi otto punti capitali dal Beato,
andò da Mahāpajāpatī Gotamī e le comunicò quel che il Beato aveva detto.

«Venerabile Ānanda, se una donna – o un uomo – giovane, giovanile, appassionata
di ornamenti, con la testa lavata, ottenesse una ghirlanda di fiori di loto, di
gelsomini o di rose, la accetterebbe con entrambe le mani e se la metterebbe sul
capo. Allo stesso modo, io accetto questi otto punti capitali per non
trasgredirli finché dura la mia vita».

Allora il venerabile Ānanda tornò dal Beato e gli disse: «Signore, Mahāpajāpatī
Gotamī ha accettato gli otto punti capitali. Ora ha la piena ammissione».

«Ānanda, se le donne non avessero ottenuto di abbandonare la casa e la vita
famigliare per la vita religiosa nel Dhamma e nella Disciplina dichiarate dal
Perfetto, la santa vita sarebbe durata a lungo, la santa vita sarebbe durata un
migliaio di anni. Ora, però, poiché le donne l’hanno ottenuto, la santa vita non
durerà a lungo, la santa vita durerà solo cinquecento anni».

«Proprio come le stirpi con molte donne e pochi uomini vanno facilmente in
rovina a causa di ladri e banditi, allo stesso modo il Dhamma e la Disciplina
nei quali le donne ottengono di abbandonare la casa per la vita religiosa non
durano a lungo. Proprio come quando quella piaga chiamata muffa grigia cade su
un campo di riso in maturazione e quel campo di riso in maturazione non dura a
lungo, proprio come quando quella piaga chiamata ruggine rossa cade su un campo
di canne da zucchero in maturazione e quel campo di canne da zucchero in
maturazione non dura a lungo, allo stesso modo il Dhamma e la Disciplina nei
quali le donne ottengono di abbandonare la casa per la vita religiosa non durano
a lungo. Così come un uomo costruisce in anticipo un argine per far sì che
l’acqua di un grande bacino non causi un’inondazione, io ho resi noti in
anticipo questi otto punti capitali che le bhikkhuṇī non devono trasgredire
finché dura la loro vita».

\suttaRef{Vin. Cv. 10:1; A. 8:51}

\narrator{Secondo narratore.} Quando lei in seguito chiese istruzioni per le
donne Sakya che l’avevano accompagnata, il Buddha ordinò che i bhikkhu avrebbero
dovuto dare loro la piena ammissione come bhikkhuṇī. Le bhikkhuṇī, ottenuta la
piena ammissione, reclamarono allora che, a differenza di loro, Mahāpajāpatī non
aveva ottenuto la piena ammissione. Mediante l’Anziano Ānanda lei si appellò al
Buddha, che risolse la controversia ripetendo che nel suo caso l’accettazione
degli otto punti rappresentava la piena ammissione. Poi si recò ancora
dall’Anziano Ānanda chiedendogli che il Buddha consentisse a bhikkhu e bhikkhuṇī
di prestare omaggio agli anziani indipendentemente da quale delle due comunità
appartenessero. Il Buddha rispose che nessun bhikkhu doveva prestare omaggio a
una bhikkhuṇī.

\voice{Seconda voce.} Un’altra volta Mahāpajāpatī Gotamī andò dal Beato. Dopo
avergli prestato omaggio si mise in piedi da un lato e disse: «Signore, sarebbe
bene che il Beato m’istruisse brevemente, in modo che dopo aver ascoltato il
Dhamma dal Beato, io possa dimorare sola, ritirata, diligente, ardente e dotata
di autocontrollo».

«Gotamī, quelle cose di cui tu sai: “Queste cose conducono alla passione, non
alla diminuzione della passione. All’attaccamento, non all’assenza di
attaccamento. All’accumulo di \emph{kamma} per la rinascita, non all’assenza di
accumulo. All’ambizione, non alla modestia. A sentirsi scontenti, non a sentirsi
appagati. A voler stare in compagnia, non alla solitudine. All’indolenza, non
all’energico vigore. Alla lussuria, non alla frugalità”. A proposito di queste
cose puoi certamente dire: “Questo non è il Dhamma, questo non è la Disciplina,
questo non è l’insegnamento del Maestro”. Però, quelle cose di cui tu sai:
“Queste cose conducono alla diminuzione della passione, non alla passione.
All’assenza di attaccamento, non all’attaccamento. All’assenza di accumulo di
\emph{kamma} per la rinascita, non all’accumulo. Alla modestia, non
all’ambizione. A sentirsi appagati, non a sentirsi scontenti. Alla solitudine,
non a voler stare in compagnia. All’energico vigore, non all’indolenza. Alla
frugalità, non alla lussuria”. A proposito di queste cose puoi certamente dire:
“Questo è il Dhamma, questo è la Disciplina, questo è l’insegnamento del
Maestro”».

\suttaRef{Vin. Cv. 10:5; A. 8:53}

