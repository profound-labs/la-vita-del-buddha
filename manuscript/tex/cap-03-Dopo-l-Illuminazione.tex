\chapter{Dopo l’Illuminazione}

\voice{Prima voce.} Così ho udito. Una volta, quando il Beato aveva appena
ottenuto l’Illuminazione, si trovava a Uruvelā presso le sponde del fiume
Nerañjarā ai piedi dell’albero della bodhi, l’albero dell’Illuminazione. Allora
il Beato si mise a sedere ai piedi dell’albero della bodhi per sette giorni
senza interruzione, provando la beatitudine della Liberazione.

Al termine dei sette giorni emerse da quella concentrazione, e nella prima
veglia della notte la sua mente fu occupata dalla genesi interdipendente in
ordine diretto, in questo modo: «Quello giunge all’esistenza quando c’è questo;
quello sorge con il sorgere di questo. Vale a dire: l’ignoranza è la condizione
che fa giungere all’esistenza le formazioni mentali; con le formazioni mentali
quale condizione, la coscienza; con la coscienza quale condizione, nome-e-forma;
con nome-e-forma quale condizione, la sestuplice base; con la sestuplice base
quale condizione, il contatto; con il contatto quale condizione, la sensazione;
con la sensazione quale condizione, la brama; con la brama quale condizione,
l’attaccamento; con l’attaccamento quale condizione, il divenire; con il
divenire quale condizione, la nascita; con la nascita quale condizione giungono
all’esistenza l’invecchiamento e la morte, e anche l’afflizione, il lamento, il
dolore, il dispiacere e la disperazione. Così ha origine tutto questo aggregato
di sofferenza».

Conoscendo il significato di ciò, il Beato esclamò queste parole:

\begin{quote}
  Quando le cose sono del tutto manifeste \\
  all’ardente brāhmaṇa\footnote{Vi è un costante gioco di parole, ammesso che
    quest’espressione sia adatta, tra i termini “brāhmaṇa” (casta divina, un
    eremita, un divino sacerdote), \emph{brahma} (divino, celeste, perfetto) e
    \emph{Brahmā} (divinità, Alta Divinità, o divinità al di là degli dèi dei
    sei paradisi sensoriali). Il sacerdozio dei brāhmaṇa proviene da questa
    stessa casta, per la quale si rivendica un legame particolare con
    \emph{Brahmā}, ed è questo che può giustificare la traduzione “divino”. Di
    solito la parola non viene tradotta. Altri termini che riecheggiano questi
    significati sono le Divine Dimore (\emph{brahmāvihara}: cap. 10, pag.
    \pageref{pag200} -- \emph{Questo dovrebbe essere fatto}) della compassione
    amorevole, ecc., la “santa” o “divina vita” (\emph{brahmacariya}) o “pura
    condotta”, che è tale in virtù della “divina” caratteristica della castità,
    il “divino veicolo”
    (\emph{brahmayāna}: cap. 12, pag. \pageref{pag281} -- \emph{Un mattino il venerabile Ānanda\ldots}), e così via.} che pratica la meditazione \\
  tutti i suoi dubbi svaniscono, perché egli sa \\
  che ogni cosa deve avere la sua causa.
\end{quote}

Nella seconda veglia della notte la sua mente fu occupata dalla genesi
interdipendente in ordine inverso, in questo modo: «Quello non giunge
all’esistenza quando non c’è questo; quello cessa con la cessazione di questo.
Vale a dire: con la cessazione dell’ignoranza c’è la cessazione delle formazioni
mentali; con la cessazione delle formazioni mentali, la cessazione della
coscienza; con la cessazione della coscienza, la cessazione di nome-e-forma; con
la cessazione di nome-e-forma, la cessazione della sestuplice base; con la
cessazione della sestuplice base, la cessazione del contatto; con la cessazione
del contatto, la cessazione della sensazione; con la cessazione della
sensazione, la cessazione della brama; con la cessazione della brama, la
cessazione dell’attaccamento; con la cessazione dell’attaccamento, la cessazione
del divenire; con la cessazione del divenire, la cessazione della nascita; con
la cessazione della nascita, la cessazione dell’invecchiamento e della morte, e
anche dell’afflizione, del lamento, del dolore, del dispiacere e della
disperazione. Così c’è la cessazione di tutto questo aggregato di sofferenza».

Conoscendo il significato di ciò, il Beato esclamò queste parole:

\begin{quote}
Quando le cose sono del tutto manifeste \\
all’ardente brāhmaṇa che pratica la meditazione \\
tutti i suoi dubbi svaniscono, perché egli sa \\
come giungono alla fine i fenomeni condizionati.
\end{quote}

Nella terza veglia della notte la sua mente fu occupata dalla genesi
interdipendente in ordine diretto e inverso, in questo modo: «Quello giunge
all’esistenza quando c’è questo; quello sorge con il sorgere di questo. Vale a
dire: l’ignoranza è la condizione che fa giungere all’esistenza le formazioni
mentali; con le formazioni mentali quale condizione, la coscienza; … con la
nascita quale condizione giungono all’esistenza l’invecchiamento e la morte, e
anche l’afflizione, il lamento, il dolore, il dispiacere e la disperazione. Così
ha origine tutto questo aggregato di sofferenza. Con la cessazione
dell’ignoranza c’è la cessazione delle formazioni mentali; con la cessazione
delle formazioni mentali, la cessazione della coscienza; … con la cessazione
della nascita, la cessazione dell’invecchiamento e della morte, e anche
dell’afflizione, del lamento, del dolore, del dispiacere e della disperazione.
Così c’è la cessazione di tutto questo aggregato di sofferenza».

Conoscendo il significato di ciò, il Beato esclamò queste parole:

\begin{quote}
Quando le cose sono del tutto manifeste \\
all’ardente brāhmaṇa che pratica la meditazione \\
ecco, come il sole che illumina il cielo \\
egli respinge le orde di Māra.
\end{quote}

\suttaRef{Ud. 1:1-3; cf. Vin. Mv. 1:1}

Al termine dei sette giorni,\footnote{La collocazione di questo e del successivo
  episodio in tale punto è indicata dagli stessi testi. Anche il
  \emph{Mālālaṅkāravatthu} inserisce qui la tentazione delle figlie di Māra.
  Ācariya Buddhaghosa, però, ne parla in relazione al primo anno dopo
  l’Illuminazione (si veda il cap. 4, pag. \pageref{pag70} -- \emph{Allora le
    tre figlie di Māra\ldots}). Un altro episodio, qui non incluso, di alcuni
  brāhmaṇa che rimproverano il Buddha per non aver prestato loro omaggio (cf.
  cap. 9, pag. \pageref{pag137} -- \emph{Avvenne questo. Il Buddha\ldots}), è
  correlato ad A. 4:22.} dopo essere emerso da quella concentrazione, il Beato
esaminò il mondo con l’occhio di un Illuminato. Quando lo fece, vide gli esseri
che bruciavano per molti generi di fiamme ed erano consumati da molte febbri
generate dalla brama, dall’odio e dall’illusione.

Conoscendo il significato di ciò, egli esclamò queste parole:

\begin{quote}
Il mondo è angosciato in quanto esposto al contatto, \\
perfino quel che il mondo chiama “io” è nei fatti nocivo, \\
e non importa che cosa concepisca (i concetti dell’io) \\
perché la cosa è sempre diversa da quello (che esso concepisce). \\
Il mondo, i cui esseri in altro si stanno trasformando, \\
è destinato all’esistenza, esposto all’esistenza, \\
apprezza solo l’esistenza, \\
tuttavia ciò che apprezza reca solo paura, \\
e quel che si teme è dolore. \\
Questa santa vita è vissuta per abbandonare la
sofferenza.\footnote{Questi sono due versi difficili. È davvero necessario tradurre la parola \emph{bhava} più o meno coerentemente con “esistenza” piuttosto che con “divenire”. Gli “essenziali dell’esistenza” sono altrove spiegati come riferiti a tutte le componenti dell’esistenza, dai possessi personali oggettivi alle bramosie e attitudini soggettive.}
\end{quote}

«Qualsiasi monaco o brāhmaṇa che abbia descritto la liberazione dall’esistenza
come avvenuta per mezzo dell’amore dell’esistenza, nessuno di loro, questo dico,
si è liberato dall’esistenza. E qualsiasi monaco o brāhmaṇa che abbia descritto
la via d’uscita dall’esistenza come avvenuta per mezzo dell’amore della
non-esistenza, nessuno di loro, questo dico, si è liberato dall’esistenza. Per
mezzo di quel che è essenziale all’esistenza, sorge la sofferenza. Quando tutti
gli attaccamenti sono esauriti, la sofferenza non c’è più».

\begin{quote}
Guarda questo grande mondo: \\
gli esseri esposti all’ignoranza lo assaporano, \\
non si liberano mai dell’esistenza. \\
Quale che sia il tipo di esistenza, in ogni modo, in qualsiasi luogo, \\
tutto è impermanente, \\
infestato dal dolore e soggetto al cambiamento. \\
Perciò, un uomo che lo vede così com’è \\
abbandona la brama per l’esistenza, \\
non è attratto dalla non-esistenza. \\
Il dissolversi senza residuo, il cessare,
l’Estinzione\footnote{“Estinzione” e “Nibbāna” sono ovunque utilizzati in modo
  intercambiabile. “Estinzione” deve essere intesa come estinzione del fuoco (S.
  35:28, cit. nel cap. 4, pag. \pageref{pag73} -- \emph{Il Sermone del Fuoco})
  della bramosia, dell’odio e dell’illusione, e delle loro conseguenze. Non deve
  essere intesa per significare l’“estinzione di una persona vivente” (si veda
  il cap. 11, pag. \pageref{pag226} -- \emph{Colui che è Così-Andato\ldots}). La
  moderna etimologia fa derivare la parola \emph{nibbāna} (sanscrito:
  \emph{nirvāṇa}) dal prefisso negativo \emph{ni}(r) cui si aggiunge la radice
  vā (soffiare), con il senso di “cessazione del soffio vitale”. Il significato
  originario fu probabilmente estinzione di un fuoco per la cessazione del
  soffio di un mantice, ad esempio il fuoco di un fabbro. Pare che tale
  significato sia poi stato applicato all’estinzione del fuoco mediante
  qualsiasi mezzo, ad esempio l’esaurimento della fiamma di una lampada
  (\emph{nibbāyati}: M. 140; \emph{nibbanti}: Sn. 2:1, v. 14). Per via analogica
  ciò fu esteso all’estinzione della brama e al riposo, del tutto raggiunti da
  un Arahant durante la vita. Alla sua morte fisica la processualità legata ai
  cinque aggregati si dissolverà senza essere rinnovata. Nibbāna è un termine
  erroneamente identificato come “estinzione di un sé esistente” e, allo stesso
  modo, della perpetuazione del sé (si veda il cap. 12, pag. \pageref{pag254} -- \emph{Le sei basi, di per se stesse\ldots}).} \\
con la fine assoluta di ogni brama. \\
Quando un bhikkhu raggiunge il Nibbāna \\
mediante il non-attaccamento, \\
per lui non ci sarà altra esistenza. \\
Māra è sconfitto, vinta è la battaglia, \\
quando uno come lui ha oltrepassato ogni esistenza.
\end{quote}

\suttaRef{Ud. 3:10}

\voice{Seconda voce.} Avvenne anche questo allorché al termine dei sette giorni
il Beato emerse da quella concentrazione e dai piedi dell’albero della bodhi si
recò ai piedi dell’albero \emph{ajapāla nigrodha}, il baniano del guardiano
delle greggi di capre. Si mise a sedere ai piedi dell’\emph{ajapāla nigrodha}
per sette giorni senza interruzione, provando la beatitudine della Liberazione.

Allora uno della casta dei brāhmaṇa, dell’altezzosa discendenza degli Huhuṅka,
andò dal Beato e scambiò con lui dei saluti. Quando furono terminati i formali
doveri di reciproca cortesia, si mise in piedi da un lato e disse: «Chi è un
brāhmaṇa, Maestro Gotama? Quali sono le cose che fanno un brāhmaṇa?».

Conoscendo il significato di ciò, il Beato esclamò queste parole:

\begin{quote}
Il brāhmaṇa che ha vinto le cose malvagie, \\
non altezzoso, privo di contaminazioni e dotato di autocotrollo, \\
con perfetta conoscenza e che vive la vita brāhmaṇica, \\
può a ragione utilizzare la parola “brāhmaṇa”, \\
se non è fiero di nulla che sta nel mondo.
\end{quote}

\suttaRef{Vin. Mv. 1:2; cf. Ud. 1:4}

Inoltre, avvenne pure questo allorché al termine dei sette giorni il Beato
emerse da quella concentrazione e dai piedi dell’\emph{ajapāla nigrodha} si recò
ai piedi dell’albero di Mucalinda.

In quell’occasione ci fu una grande tempesta fuori stagione, con sette giorni di
pioggia, di venti freddi e oscurità. Allora Mucalinda, il nāga, il reale
serpente, uscì dal suo regno. Avvolse sette volte il corpo del Beato nelle sue
spire, e rimase lì, con il suo grande cappuccio allargato sopra il capo del
Beato, pensando: «Facciamo in modo che il Beato non senta né il freddo né il
caldo, e neanche il tocco dei tafani, delle zanzare, del vento, del sole e delle
creature striscianti».

Al termine dei sette giorni Mucalinda vide che il cielo era luminoso e senza
nuvole. Egli svolse le sue spire dal corpo del Beato. Fece allora svanire la sua
stessa forma, assunse quella di un giovane brāhmaṇa e si mise in piedi davanti
al Beato con le mani giunte in alto in segno di reverenza.

Conoscendo il significato di ciò, il Beato esclamò queste parole:

\begin{quote}
L’isolamento è felicità per chi è appagato, \\
per chi ha imparato il Dhamma, e ha visto. \\
La cordialità nei riguardi del mondo è felicità \\
per lui, che è paziente con gli esseri viventi. \\
Disinteresse per il mondo è felicità \\
per lui che ha superato il desiderio sensoriale. \\
Vincere però l’orgoglio dell’“io sono” \\
questa è la felicità più grande di tutte.
\end{quote}

\suttaRef{Vin. Mv. 1:3; cf. Ud. 2:1}

Una volta, quando il Beato emerse da quella concentrazione dai piedi dell’albero
di Mucalinda si recò ai piedi dell’albero \emph{rājāyatana} per sette giorni
senza interruzione, provando la beatitudine della Liberazione.

\label{pag41}%
In quell’occasione due mercanti, Tapussa e Bhalluka, stavano viaggiando sulla
strada che viene da Ukkalā. Una divinità, che in una vita passata era stata una
loro parente, disse loro: «Signori, c’è questo Beato che, da poco illuminatosi,
vive alle radici dell’albero \emph{rājāyatana}. Andate a prestargli omaggio e
offritegli un dolce di riso e del miele. Questo vi porterà benessere e
felicità».

Così, costoro portarono un dolce di riso e del miele al Beato, e, dopo avergli
prestato omaggio, si misero in piedi da un lato. Poi dissero: «Signore, che il
Beato accetti questo dolce di riso e questo miele, così che ciò possa portarci
benessere e felicità».

Il Beato pensò: «Gli Esseri Perfetti non accettano cibo direttamente nelle loro
mani. In qual modo potrei accettare questo dolce di riso e questo miele?».
Allora i Quattro Divini Sovrani, consapevoli nelle loro menti del pensiero del
Beato, portarono quattro ciotole di cristallo dai quattro punti cardinali:
«Signore, che il Beato accetti il dolce di riso e il miele in queste ciotole».

Il Beato accettò il dolce di riso e il miele in una delle nuove ciotole di
cristallo e, dopo averlo fatto, mangiò. Allora i mercanti, Tapussa e Bhalluka,
dissero: «Noi prendiamo rifugio nel Beato e nel Dhamma. Da oggi che il Beato ci
consideri suoi seguaci che hanno preso rifugio in lui per tutto il tempo che
durerà il loro respiro».

Poiché costoro furono i primi seguaci al mondo, essi presero solo due rifugi.

\suttaRef{Vin. Mv. 1:4}

\voice{Seconda voce.} Una volta, inoltre, alla fine dei sette giorni il Beato
emerse da quella concentrazione e dai piedi dell’albero \emph{rājāyatana} si
recò all’\emph{ajapāla nigrodha}, l’albero di baniano del guardiano di capre.

\voice{Prima voce.} Mentre il Beato era in ritiro da solo sorse in lui questo
pensiero: «Ci sono cinque facoltà spirituali che, se mantenute in essere e
sviluppate, sfociano in Ciò Che Non Muore, raggiungono Ciò Che Non Muore e
terminano in Ciò Che Non Muore. Quali cinque? Sono le facoltà della fede,
dell’energia, della consapevolezza, della concentrazione e della comprensione».

\label{pag45}%
Allora Brahmā Sahampati nella sua mente fu consapevole del pensiero sorto nella
mente del Beato, e con la stessa velocità con cui un uomo forte distende il suo
braccio piegato o piega il suo braccio disteso, scomparve dal mondo di Brahmā e
apparve di fronte a lui. Sistemò la veste superiore su una spalla e, alzando le
mani giunte verso il Beato, disse: «Così è, Beato, così è, Sublime. Quando
queste cinque facoltà sono mantenute in essere e sviluppate, sfociano in Ciò Che
Non Muore, raggiungono Ciò Che Non Muore e terminano in Ciò Che Non Muore. Un
tempo, Signore, vivevo la santa vita sotto il Buddha Kassapa. Allora ero
conosciuto come il bhikkhu Sahaka. Fu mantenendo in essere e sviluppando queste
cinque facoltà che la mia bramosia per i desideri sensoriali svanì e che alla
dissoluzione del corpo, dopo la morte, ricomparvi in una destinazione felice,
nel mondo di Brahmā. Là sono noto come Brahmā Sahampati. Così è, Beato, cosi è,
Sublime. Conosco e capisco come queste cinque facoltà, quando sono mantenute in
essere e sviluppate, sfociano in Ciò Che Non Muore, raggiungono Ciò Che Non
Muore e terminano in Ciò Che Non Muore».

\suttaRef{S. 48:57}

Ora, mentre il Beato era in ritiro da solo sorse in lui questo pensiero: «Questo
sentiero, ossia i quattro fondamenti della consapevolezza, è un sentiero che va
verso una sola direzione:\footnote{Invece di «che va verso una sola direzione»,
  il termine composto \emph{ekāyana} è di solito tradotto con «l’unica via»; si
  veda però l’uso di tale termine in M. 12.} verso la purificazione degli
esseri, verso il superamento dell’afflizione e del lamento, verso la scomparsa
del dolore e del dispiacere, verso l’ottenimento del vero scopo, verso la
realizzazione del Nibbāna. Quali quattro? Un bhikkhu dovrebbe dimorare
contemplando il corpo come corpo, ardente, pienamente presente e consapevole,
avendo messo da parte bramosia e afflizione per il mondo. Oppure dovrebbe
dimorare contemplando le sensazioni come sensazioni, ardente, pienamente
presente e consapevole, avendo messo da parte bramosia e afflizione per il
mondo. Oppure dovrebbe dimorare contemplando la coscienza come coscienza,
ardente, pienamente presente e consapevole, avendo messo da parte bramosia e
afflizione per il mondo. Oppure dovrebbe dimorare contemplando gli oggetti
mentali come oggetti mentali, ardente, pienamente presente e consapevole, avendo
messo da parte bramosia e afflizione per il mondo».

Giunse allora Brahmā Sahampati, che espresse la sua approvazione come prima.

\suttaRef{S. 47:18, 43}

Ora, mentre il Beato era in ritiro da solo sorse in lui questo pensiero: «Sono
libero da quella penitenza, sono del tutto libero da quell’inutile penitenza.
Assolutamente certo e consapevole, ho ottenuto l’Illuminazione».

Allora Māra il Malvagio nella sua mente fu consapevole del pensiero sorto nella
mente del Beato, andò da lui e pronunciò queste strofe:

\begin{quote}
«Tu hai abbandonato il sentiero dell’ascetismo \\
mediante il quale gli uomini purificano se stessi, \\
tu non sei puro, tu immagini di essere puro. \\
Il sentiero della purezza è lontano da te».
\end{quote}

Il Beato riconobbe Māra il Malvagio, e gli rispose con queste strofe:

\begin{quote}
«Conosco queste penitenze per ottenere Ciò Che Non Muore, \\
quale che sia il loro genere, sono vane \\
come i remi e il timone di una barca sulla terra ferma. \\
Ma è a causa dello sviluppo \\
di virtù, concentrazione, comprensione, \\
che ho raggiunto l’Illuminazione; e tu, \\
Sterminatore, ora sei stato sconfitto».
\end{quote}

Allora Māra il Malvagio seppe: «Il Beato mi conosce, il Sublime mi conosce».
Triste e deluso, subito sparì.

\suttaRef{S. 4:1}

Ora, mentre il Beato era in ritiro da solo sorse in lui questo pensiero: «Chi
non ha nulla da venerare e nessuno al quale obbedire vive infelice. Dov’è qui
però un monaco o un brāhmaṇa sotto il quale posso vivere, onorandolo e
rispettandolo?».

Allora pensò: «Potrei vivere sotto un altro monaco o brāhmaṇa e rispettarlo per
perfezionare un imperfetto codice di virtù, o un codice di concentrazione, o un
codice di comprensione, o un codice di liberazione, o un codice di conoscenza e
visione della liberazione. Non vedo però in questo mondo con i suoi deva, con i
suoi Māra e con le sue divinità, in questa generazione con i suoi monaci e
brāhmaṇa, con i suoi principi e uomini, nessun monaco o brāhmaṇa in cui queste
cose siano più perfette che in me, sotto il quale potrei vivere, onorandolo e
rispettandolo. C’è però questo Dhamma scoperto da me. E se io vivessi sotto
questo Dhamma, onorandolo e rispettandolo?».

Allora Brahmā Sahampati nella sua mente fu consapevole del pensiero sorto nella
mente del Beato. Egli apparve di fronte al Beato: «Questo è bene, Signore. I
Beati dei tempi passati, realizzati e completamente illuminati, vivevano sotto
il Dhamma, onorandolo e rispettandolo. E anche in futuro faranno nello stesso
modo».

\suttaRef{S. 6:2; A. 4:21}

\voice{Seconda voce.} Ora, mentre il Beato era in ritiro da solo sorse in lui
questo pensiero: «Questo Dhamma che io ho conseguito è profondo e difficile da
vedere, difficile da scoprire. È la meta più serena, superiore a tutte le altre,
non raggiungibile con il solo raziocinio, sottile, il saggio lo deve
sperimentare personalmente. Questa generazione però confida nell’attaccamento,
apprezza l’attaccamento, si delizia nell’attaccamento. Per una generazione come
questa è difficile vedere la verità, ossia la condizionalità specifica, la
genesi interdipendente. Ed è difficile vedere questa verità, ossia l’acquietarsi
di tutte le formazioni, la rinuncia agli essenziali dell’esistenza,
l’esaurimento della brama, il dissolversi dell’avidità, la cessazione, il
Nibbāna. Se io insegnassi il Dhamma, gli altri non mi capirebbero, e questo
sarebbe per me pesante e fastidioso».

A quel punto gli vennero in modo spontaneo in mente queste strofe, mai udite
prima:

\begin{quote}
Basta con l’insegnamento del Dhamma \\
che anche per me è stato difficile da raggiungere, \\
perché non sarà mai compreso \\
da coloro che vivono nella brama e nell’odio. \\
Gli uomini sono intrisi di bramosia, e chi è avvolto \\
da una nube di oscurità non vedrà mai \\
ciò che va contro la corrente, che è sottile, \\
profondo e difficile da vedere, astruso.
\end{quote}

Pensando questo, la sua mente inclinò verso l’inattività, il non insegnamento
del Dhamma.

Allora Brahmā Sahampati, che nella sua mente fu consapevole del pensiero sorto
nella mente del Beato, pensò: «Il mondo sarà perduto, il mondo sarà del tutto
perduto, perché la mente del Beato, realizzato e completamente illuminato,
inclina verso l’inattività, verso il non insegnamento del Dhamma».

Così, con la stessa velocità con cui un uomo forte distende il suo braccio
piegato o piega il suo braccio disteso, Brahmā Sahampati scomparve dal mondo di
Brahmā e apparve di fronte al Beato. Sistemò la veste su una spalla e, mettendo
il ginocchio destro a terra e alzando le mani giunte verso il Beato, disse:
«Signore, che il Beato insegni il Dhamma, che il Sublime insegni il Dhamma. Ci
sono esseri che hanno solo poca polvere negli occhi, saranno perduti se non
ascoltano il Dhamma. Alcuni di loro otterranno la conoscenza finale del Dhamma».

Dopo aver detto questo, Brahmā Sahampati aggiunse:

\begin{quote}
A Magadha fino ad ora è apparso \\
\emph{dhamma} impuro insegnato da uomini impuri: \\
apri i Cancelli di Ciò Che Non Muore: consenti loro di ascoltare \\
il Dhamma Immacolato. \\
Ascendi, o Saggio, la torre del Dhamma, \\
e, come vede la gente tutt’intorno \\
chi sta in piedi su una solida colonna di pietra, \\
sonda, o Saggio Privo di Dolore e Che Tutto Vede, \\
questa razza umana inghiottita da quel dolore \\
che nascita e vecchiaia portano con sé. \\
Sorgi, o Eroe, Vittorioso, Portatore di Conoscenza, \\
Libero da Ogni Debito, e vai per il mondo.

Proclama il Dhamma, perché alcuni, \\
o Beato, capiranno.
\end{quote}

Il Beato ascoltò la supplica di Brahmā Sahampati. Per compassione verso gli
esseri egli sondò il mondo con l’occhio di un Buddha. Come in uno stagno di
fiori di loto blu, rossi o bianchi, alcuni fiori di loto che sono nati e
cresciuti nell’acqua prosperano immersi nell’acqua senza uscirne fuori, e altri
che sono nati e cresciuti nell’acqua poggiano sulla superficie dell’acqua, e
altri ancora che sono nati e cresciuti nell’acqua ne escono fuori e stanno ritti
e puliti, senza essere bagnati da essa, allo stesso modo egli vide esseri con
poca polvere negli occhi e con molta polvere negli occhi, con facoltà intense e
facoltà spente, con buone qualità e cattive qualità, ai quali è facile insegnare
e difficile insegnare, e altri che dimoravano vedendo paura e biasimo nell’altro
mondo. Quando ebbe visto questo, rispose:

\begin{quote}
Spalancati sono i portali di Ciò Che Non Muore. \\
Che abbiano fede coloro che ascoltano.\footnote{«Che abbiano fede coloro che ascoltano» (\emph{ye sotavanto pamuñcantu saddhaṃ}) è un passo molto controverso. Di solito viene reso con «Che coloro che ascoltano rinuncino alla loro fede». Questo significato, però, stride con lo spirito dell’insegnamento. Esso dipende anche dall’interpretazione della parola \emph{vissajjentu} (che il Commentario glossa con \emph{pamuñcantu}) come «fate che rinuncino», ma questa parola può anche significare «che loro diano» o «che loro impieghino». Così \emph{pamuñcantu}: «che loro mostrino, che loro mettano in evidenza». Che il Commentario intenda il passo in questo modo è confermato da quanto si legge alla fine del relativo paragrafo: «Lasciate che ognuno proponga la sua fede»: Comm. a M. 26), nel quale \emph{upanetu} parafrasa \emph{pamuñcantu}. L’espressione idiomatica ricorre in Sn. 1146, dove sfortunatamente è stata talvolta confusa con un’altra espressione idiomatica, \emph{saddhā-vimutto}: “liberazione mediante la fede”.} Se pensavo di \\
non insegnare il sublime Dhamma che conosco, \\
era perché m’importunava pensare all’insegnamento.
\end{quote}

Allora Brahmā Sahampati pensò: «Ho reso possibile che il Dhamma sia insegnato
dal Beato». E dopo avergli prestato omaggio, girandogli a destra, subito
scomparve.

\suttaRef{Vin. Mv. 1:5; cf. M. 26 e 85; S. 6:1}

Il Beato pensò: «A chi per primo insegnerò il Dhamma? Chi comprenderà subito
questo Dhamma?». Poi pensò: «Āḷāra Kālāma è saggio, sapiente e acuto. Da lungo
tempo ha poca polvere negli occhi. E se per primo insegnassi il Dhamma a lui? Lo
comprenderà subito».

Allora delle invisibili divinità dissero al Beato: «Signore, Āḷāra Kālāma è
morto sette giorni fa». E la conoscenza e la visione sorsero in lui: «Āḷāra
Kālāma è morto sette giorni fa». Pensò: «Quel che Āḷāra Kālāma ha perduto è
molto. Se avesse ascoltato questo Dhamma, lo avrebbe subito compreso».

Il Beato pensò: «Uddaka Rāmaputta è saggio, sapiente e acuto. Da lungo tempo ha
poca polvere negli occhi. E se per primo insegnassi il Dhamma a lui? Lo
comprenderà subito».

Allora delle invisibili divinità dissero al Beato: «Signore, Uddaka Rāmaputta è
morto la scorsa notte». E la conoscenza e la visione sorsero in lui: «Uddaka
Rāmaputta è morto la scorsa notte». Pensò: «Quel che Uddaka Rāmaputta ha perduto
è molto. Se avesse ascoltato questo Dhamma, lo avrebbe subito compreso».

Il Beato pensò: «A chi per primo insegnerò il Dhamma? Chi comprenderà subito
questo Dhamma?». Poi pensò: «I bhikkhu del gruppo dei cinque che mi assistevano
nel mio sforzo erano molto servizievoli. E se per primi insegnassi il Dhamma a
loro?». Pensò inoltre: «Dove vivono adesso i bhikkhu del gruppo dei cinque?». E
con l’occhio divino, che è purificato e supera quello umano, vide che stavano
vivendo a Benares, nel Parco delle Gazzelle a Isipatana, nella Località dei
Veggenti.

Il Beato restò a Uruvelā per tutto il tempo che volle, e poi partì per recarsi a
Benares per tappe.

Tra il luogo dell’Illuminazione e Gayā, il monaco Upaka lo vide per strada.
Disse: «Le tue facoltà sono rasserenate, amico. Il colore della tua pelle è
chiaro e luminoso. Sotto chi hai praticato la vita religiosa? Chi è il tuo
maestro? Quale Dhamma professi?».

Quando ciò fu detto, il Beato si rivolse al monaco Upaka in strofe:

\begin{quote}
Io sono Chi Tutto Trascende,\footnote{“Chi Tutto Trascende” (\emph{sabbābhibhū}): un derivato della radice \emph{bhū} (essere), nel senso di “al di là dell’esistenza” o “chi ha superato ogni esistenza”. \emph{Abhibhū}, che incontreremo di nuovo più avanti, è parafrasato da alcuni traduttori con “maestria” (come in \emph{abhibhāyatana}) o Conquistatore come epiteto di Mahā-brahmā. Può essere ritenuto come uno degli esempi dell’uso di un termine corrente da parte del Buddha, ma in un contesto che ne trasforma il significato.} un Onnisciente, \\
incontaminato dalle cose, rinunciando a tutto, \\
mediante la libertà della cessazione della brama. Ciò lo devo \\
alla mia stessa saggezza. A chi altri dovrei attribuire tutto questo? \\
Non ho alcun maestro, e uno simile a me \\
non esiste da nessuna parte in tutto il mondo \\
con tutti i suoi dèi, perché \\
persona a me omologa non c’è. \\
Io nel mondo sono il Maestro \\
senza pari, finanche realizzato, \\
e io solo sono completamente illuminato, \\
spento, i cui fuochi sono tutti estinti. \\
Io ora vado nella città di Kāsi \\
per mettere la Ruota del Dhamma \\
in moto: in un mondo bendato \\
io vado a rullare il Tamburo di Ciò Che Non Muore.

Secondo quel che dici, amico, tu sei un Vittorioso Universale.

I vittoriosi come me, Upaka, \\
sono coloro le cui contaminazioni sono del tutto esaurite. \\
Ho riportato la vittoria su ogni stato del male: \\
è per questo che io sono un Vittorioso.
\end{quote}

Quando ciò fu detto, il monaco Upaka commentò: «Così sia, amico». Scrollando il
capo, prese un sentiero secondario e se ne andò.

Viaggiando per tappe, il Beato giunse infine a Benares, nel Parco delle Gazzelle
a Isipatana, dove si trovavano i bhikkhu del gruppo dei cinque. Da lontano
videro che arrivava. Si misero allora d’accordo: «Amici, sta arrivando il monaco
Gotama, che è diventato autoindulgente, ha rinunciato allo sforzo ed è tornato
alla lussuria. Non dobbiamo prestargli omaggio né alzarci in piedi per lui, e
neanche ricevere la sua ciotola e la veste superiore. Gli possiamo lasciare un
posto a sedere. Che sieda, se vuole».

Però, non appena il Beato si avvicinò, furono incapaci di prestare fede al loro
accordo. Uno gli andò incontro e prese la ciotola e la veste superiore, un altro
preparò un posto a sedere, un altro preparò dell’acqua, uno sgabello e un
asciugamano. Il Beato si mise a sedere nel posto preparatogli e si lavò i piedi.
Loro si rivolsero a lui chiamandolo per nome e “amico”.

Quando ciò fu detto, lui disse loro: «Bhikkhu, non rivolgetevi al Perfetto
chiamandolo per nome e “amico”: il Perfetto è realizzato e completamente
illuminato. Ascoltate, bhikkhu, Ciò Che Non Muore è stato raggiunto. Vi
istruirò. Vi insegnerò il Dhamma. Praticando dopo essere stati istruiti,
realizzandolo voi stessi qui e ora per mezzo della conoscenza diretta, entrerete
e dimorerete in quella suprema meta della santa vita per la quale gli uomini di
famiglia giustamente lasciano la loro casa per una vita priva di fissa dimora».

Allora i bhikkhu del gruppo dei cinque dissero: «Amico Gotama, quando praticavi
con disagi, privazioni e mortificazioni non hai ottenuto alcuna caratteristica
superiore alla condizione umana, degna della conoscenza e della visione degli
Esseri Nobili. Ora che sei autoindulgente, hai rinunciato allo sforzo e sei
tornato alla lussuria, come puoi aver ottenuto tali caratteristiche?».

Allora il Beato disse al gruppo dei cinque: «Il Perfetto non è autoindulgente,
non ha rinunciato allo sforzo, non è tornato alla lussuria. Il Perfetto è
realizzato e completamente illuminato. Ascoltate, bhikkhu, Ciò Che Non Muore è
stato raggiunto. Vi istruirò. Vi insegnerò il Dhamma. Praticando dopo essere
stati istruiti, realizzandolo voi stessi qui e ora per mezzo della conoscenza
diretta, entrerete e dimorerete in quella suprema meta della santa vita per la
quale gli uomini di famiglia giustamente lasciano la loro casa per una vita
priva di fissa dimora».

Una seconda volta i bhikkhu del gruppo dei cinque gli dissero la stessa cosa, e
una seconda volta egli rispose loro nella stessa maniera. Una terza volta loro
dissero la stessa cosa. Quando ciò fu detto, egli chiese loro: «Bhikkhu, mi
avete mai sentito parlare in questo modo in precedenza?». «No, Signore».

«Il Perfetto è realizzato e completamente illuminato. Ascoltate, bhikkhu, Ciò
Che Non Muore è stato raggiunto. Vi istruirò. Vi insegnerò il Dhamma. Praticando
dopo essere stati istruiti, realizzandolo voi stessi qui e ora per mezzo della
conoscenza diretta, entrerete e dimorerete in quella suprema meta della santa
vita per la quale gli uomini di famiglia giustamente lasciano la loro casa per
una vita priva di fissa dimora».

\suttaRef{Vin. Mv.1:6; cf. M. 26 e 85}

Il Beato riuscì a convincerli. Loro intesero il Beato, ascoltarono e aprirono i
loro cuori alla conoscenza. Allora il Beato si rivolse ai bhikkhu del gruppo dei
cinque in questo modo:

(\emph{La Messa in Moto della Ruota del Dhamma})

«Bhikkhu, ci sono questi due estremi che non dovrebbero essere coltivati da chi
lascia la propria casa. Quali due? La dedizione alla ricerca dei desideri
sensoriali, che è cosa bassa, grossolana, volgare, ignobile e dannosa, e la
dedizione all’automortificazione, che è dolorosa, ignobile e dannosa. La Via di
Mezzo scoperta dal Perfetto evita entrambi questi estremi, dà la visione, dà la
conoscenza e conduce alla pace, alla conoscenza diretta, all’Illuminazione, al
Nibbāna. E qual è questa Via di Mezzo? È questo Nobile Ottuplice Sentiero, vale
a dire: retta visione, retta intenzione, retta parola, retta azione, retto modo
di vivere, retto sforzo, retta consapevolezza e retta concentrazione. Questa è
la Via di Mezzo scoperta dal Perfetto, che dà la visione, dà la conoscenza, e
conduce alla pace, alla conoscenza diretta, all’Illuminazione, al Nibbāna».

«C’è questa nobile verità della sofferenza: la nascita è sofferenza,
l’invecchiamento è sofferenza, la malattia è sofferenza, la morte è sofferenza,
afflizione e lamento, dolore, dispiacere e disperazione sono sofferenza,
associarsi con quel che si detesta è sofferenza, separarsi da quel che si ama è
sofferenza, non ottenere quel che si vuole è sofferenza. In breve, i cinque
aggregati affetti dall’attaccamento\footnote{Degli “aggregati affetti
  dall’attaccamento” (\emph{upādānakkhandha}) si tratta nel cap. 12.} sono
sofferenza».

«C’è questa nobile verità dell’origine della sofferenza: è la brama, che produce
rinnovate esistenze, è accompagnata da diletto e lussuria, diletto per questo e
per quello. In altre parole, brama per desideri sensoriali, brama di essere,
brama di non-essere».

«C’è questa nobile verità della cessazione della sofferenza: è il dissolversi e
il cessare senza residuo, la rinuncia, l’abbandono, il lasciar andare e il
rifiuto di questa stessa brama».

«C’è questa nobile verità della via che conduce alla cessazione della
sofferenza: è questo Nobile Ottuplice Sentiero, vale a dire: retta visione,
retta intenzione, retta parola, retta azione, retto modo di vivere, retto
sforzo, retta consapevolezza e retta concentrazione».

«“C’è questa nobile verità della sofferenza”: questa fu l’intuizione, la
conoscenza, la comprensione, la visione, la luce che sorse in me su cose mai
udite prima. “Questa nobile verità deve essere penetrata conoscendo pienamente
la sofferenza”: questa fu l’intuizione, la conoscenza, la comprensione, la
visione, la luce che sorse in me su cose mai udite prima. “Questa nobile verità
è stata penetrata conoscendo pienamente la sofferenza”: questa fu l’intuizione,
la conoscenza, la comprensione, la visione, la luce che sorse in me su cose mai
udite prima».

«“C’è questa nobile verità dell’origine della sofferenza”: questa fu
l’intuizione, la conoscenza, la comprensione, la visione, la luce che sorse in
me su cose mai udite prima. “Questa nobile verità deve essere penetrata
abbandonando l’origine della sofferenza”: questa fu l’intuizione, la conoscenza,
la comprensione, la visione, la luce che sorse in me su cose mai udite prima.
“Questa nobile verità è stata penetrata abbandonando l’origine della
sofferenza”: questa fu l’intuizione, la conoscenza, la comprensione, la visione,
la luce che sorse in me su cose mai udite prima».

«“C’è questa nobile verità della cessazione della sofferenza”: questa fu
l’intuizione, la conoscenza, la comprensione, la visione, la luce che sorse in
me su cose mai udite prima. “Questa nobile verità deve essere penetrata
realizzando la cessazione della sofferenza”: questa fu l’intuizione, la
conoscenza, la comprensione, la visione, la luce che sorse in me su cose mai
udite prima. “Questa nobile verità è stata penetrata realizzando la cessazione
della sofferenza”: questa fu l’intuizione, la conoscenza, la comprensione, la
visione, la luce che sorse in me su cose mai udite prima».

«“C’è questa nobile verità della via che conduce alla cessazione della
sofferenza”: questa fu l’intuizione, la conoscenza, la comprensione, la visione,
la luce che sorse in me su cose mai udite prima. “Questa nobile verità deve
essere penetrata mantenendo in essere\footnote{\emph{bhāvetabbaṃ}: “deve essere
  coltivata, sviluppata” (Nyp.).} la via che conduce alla cessazione della
sofferenza”: questa fu l’intuizione, la conoscenza, la comprensione, la visione,
la luce che sorse in me su cose mai udite prima. “Questa nobile verità è stata
penetrata mantenendo in essere la via che conduce alla cessazione della
sofferenza”: questa fu l’intuizione, la conoscenza, la comprensione, la visione,
la luce che sorse in me su cose mai udite prima».

«Finché la mia corretta conoscenza e visione di questi dodici aspetti – in
queste tre fasi di penetrazione di ognuna delle Quattro Nobili Verità – non fu
del tutto pura, non affermai di aver ottenuto la piena Illuminazione in questo
mondo con i suoi deva, con i suoi Māra e con le sue divinità, in questa
generazione con i suoi monaci e brāhmaṇa, con i suoi principi e uomini. Però,
appena la mia corretta conoscenza e visione di questi dodici aspetti – in queste
tre fasi di penetrazione di ognuna delle Quattro Nobili Verità – fu del tutto
pura, allora affermai di aver ottenuto la piena illuminazione in questo mondo
con i suoi deva, con i suoi Māra e con le sue divinità, in questa generazione
con i suoi monaci e brāhmaṇa, con i suoi principi e uomini».

«La conoscenza e visione sorsero in me: “La liberazione del mio cuore è certa,
questa è l’ultima nascita, non ci saranno più rinnovate esistenze”».

\suttaRef{Vin. Mv. 1:6; S. 56:11}

Ora, mentre questo discorso veniva pronunciato, la pura, immacolata visione del
Dhamma sorse nel venerabile Kondañña in questo modo: tutto quel che sorge deve
cessare.

E quando la Ruota del Dhamma fu messa in moto dal Beato, le divinità della Terra
esclamarono: «A Benares, nel Parco delle Gazzelle a Isipatana, il Perfetto,
realizzato e completamente illuminato, ha messo in moto l’incomparabile Ruota
del Dhamma, che non può essere fermata da monaci o brāhmaṇa, da divinità, da
Māra o da chiunque altro nel mondo». Sentendo l’esclamazione delle divinità
della Terra, le divinità del paradiso dei Quattro Sovrani esclamarono: «A
Benares …». Le divinità Tāvatiṃsa (le Trentatré Divinità) … le divinità Tusita
(i Gioiosi) … le divinità Yāma (i Beati) … le divinità Nimmānarati (Coloro che
si deliziano nel creare) … le divinità Paranimmitavasavatti (Coloro che
detengono il potere sulle creazioni altrui) … le divinità del Seguito di Brahmā
esclamarono: «A Benares …».

In quel minuto, in quel momento, in quell’istante, la notizia si propagò fino al
mondo di Brahmā. E questo sistema di diecimila mondi si scosse, tremò e vacillò,
mentre una luce grande e incommensurabile che superava per splendore quella
degli dèi apparve nel mondo.

Il Beato esclamò: «Kondañña conosce, Kondañña conosce!» E fu così che quel
venerabile ottenne il nome Aññāta Kondañña, Kondañña che conosce.

Allora Aññāta Kondañña, che aveva visto e raggiunto e trovato e penetrato il
Dhamma, che si era lasciato alle spalle ogni incertezza e i cui dubbi erano
svaniti, che aveva ottenuto una perfetta fiducia ed era divenuto indipendente
dagli altri nella Dispensazione del Maestro, disse al Beato: «Signore, desidero
abbracciare la vita religiosa e ricevere la piena ammissione dal Beato».

«Vieni bhikkhu», disse il Beato. E aggiunse: «Il Dhamma è ben proclamato. Vivi
la santa vita per completare la fine della sofferenza». E questa fu la piena
ammissione.

Allora il Beato insegnò agli altri bhikkhu e li istruì con un discorso di
Dhamma. Quando lo fece, nel venerabile Vappa e nel venerabile Bhaddiya sorse la
pura, immacolata visione del Dhamma: tutto quel che sorge deve cessare. Anche
loro chiesero e ricevettero la piena ammissione.

Così, vivendo del cibo portato che loro gli portavano, il Beato insegnò agli
altri bhikkhu e li istruì con un discorso di Dhamma. Tutti e sei vissero del
cibo che veniva portato da tre di loro. Allora nel venerabile Mahānāma e nel
venerabile Assaji sorse la pura, immacolata visione del Dhamma, e anche loro
chiesero e ricevettero la piena ammissione.

Allora il Beato si rivolse ai bhikkhu in questo modo:

\suttaRef{Vin. Mv. 1:6}

(\emph{Il Discorso della Caratteristica del Non-Sé})

«Bhikkhu, la forma materiale è non-sé. Se la forma materiale fosse un sé, questa
forma materiale non condurrebbe all’afflizione, e si potrebbe a essa ingiungere:
“Che la mia forma materiale sia così, che la mia forma materiale non sia così”.
E siccome la forma materiale è non-sé, essa conduce all’afflizione, e a essa non
si può ingiungere: “Che la mia forma materiale sia così, che la mia forma
materiale non sia così”».

«La sensazione è non-sé …».

«La percezione è non-sé …».

«Le formazioni mentali sono non-sé …».

«La coscienza è non-sé. Se la coscienza fosse un sé, questa coscienza non
condurrebbe all’afflizione, e si potrebbe a essa ingiungere: “Che la mia
coscienza sia così, che la mia coscienza non sia così”. E siccome la coscienza è
non-sé, essa conduce all’afflizione, e a essa non si può ingiungere: “Che la mia
coscienza sia così, che la mia coscienza non sia così”».

«Che cosa ne pensate, bhikkhu, la forma materiale è permanente o impermanente?».
«Impermanente, Signore». «Ciò che è impermanente è spiacevole o piacevole?».
«Spiacevole, Signore». «A riguardo di ciò che è impermanente, spiacevole e
soggetto al cambiamento, è giusto dire: “Questo è mio, questo è quel che io
sono, questo è il mio sé?”». «No, Signore».

«Che cosa ne pensate, bhikkhu, la sensazione è permanente o impermanente? …».
«Che cosa ne pensate, bhikkhu, la percezione è permanente o impermanente? …».
«Che cosa ne pensate, bhikkhu, le formazioni mentali sono permanenti o
impermanenti? …».

«Che cosa ne pensate, bhikkhu, la coscienza è permanente o impermanente?».
«Impermanente, Signore». «Ciò che è impermanente è spiacevole o piacevole?».
«Spiacevole, Signore». «A riguardo di ciò che è impermanente, spiacevole e
soggetto al cambiamento, è giusto dire: “Questo è mio, questo è quel che io
sono, questo è il mio sé?”». «No, Signore».

«Per questa ragione, bhikkhu, qualsiasi forma materiale, passata, futura o
presente, interna o esterna, grossolana o sottile, inferiore o superiore,
lontana o vicina, dovrebbe essere considerata come realmente è per mezzo della
retta comprensione in questo modo: “Questo non è mio, questo non è quel che io
sono, questo non è il mio sé”».

«Qualsiasi sensazione …».

«Qualsiasi percezione …».

«Qualsiasi formazione mentale …».

«Qualsiasi coscienza, passata, futura o presente, interna o esterna, grossolana
o sottile, inferiore o superiore, lontana o vicina, dovrebbe essere considerata
come realmente è per mezzo della retta comprensione in questo modo: “Questo non
è mio, questo non è quel che io sono, questo non è il mio sé”».

«Con questa comprensione, bhikkhu, un saggio nobile discepolo diventa
disincantato nei riguardi della forma materiale, diventa disincantato nei
riguardi della sensazione, diventa disincantato nei riguardi della percezione,
diventa disincantato nei riguardi delle formazioni mentali, diventa disincantato
nei riguardi della coscienza. Diventando disincantato, la sua brama svanisce.
Con lo svanire della brama, il suo cuore è liberato. Quando il suo cuore è
liberato, giunge la conoscenza: “È liberato”. Egli comprende: “La nascita è
distrutta, la santa vita è stata vissuta, quel che doveva essere fatto è stato
fatto, non ci sarà altra rinascita”».

Questo è quel che il Beato disse. I bhikkhu del gruppo dei cinque erano lieti,
le sue parole li deliziarono. Ora, mentre questo discorso era tenuto, i cuori
dei bhikkhu del gruppo dei cinque furono liberati dalle contaminazioni mediante
il non-attaccamento. E allora ci furono sei Arahant, sei esseri realizzati, nel
mondo.

\suttaRef{Vin. Mv. 1:6; cf. S. 22:59}

