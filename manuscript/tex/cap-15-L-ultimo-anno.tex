\chapter{L'ultimo anno}

\narrator{Primo narratore.} Gli eventi che seguono avvennero in un solo anno,
alla fine del quale il Buddha ottenne il Nibbāna definitivo. Tutti questi
eventi, ad eccezione della morte dei due discepoli eminenti, sono contenuti in
un brano o sutta. Solamente ora nel Canone ricomincia un resoconto cronologico
degli eventi.

\voice{Prima voce.} Così ho udito. Una volta il Beato stava soggiornando a
Rājagaha sul Picco dell’Avvoltoio. Il re Ajātasattu era allora ansioso di
attaccare i Vajji. Diceva: «Sterminerò questi Vajji, che sono forti e potenti,
li annienterò, li condurrò alla distruzione e alla rovina».

Il re Ajātasattu disse allora al brāhmaṇa Vassakāra, un ministro di Magadha:
«Vieni, brāhmaṇa, andiamo dal Beato e diciamogli: “Signore, Ajātasattu
Vedehiputta, re di Magadha, presta omaggio con il suo capo ai piedi del Beato, e
gli chiede se è libero dall’afflizione e dalla malattia e se è in salute, se ha
forza e felicità”. E dite: “Signore, Ajātasattu Vedehiputta, re di Magadha, è
ansioso di attaccare i Vajji. Egli dice: ‘Sterminerò questi Vajji, che sono
forti e potenti, li annienterò, li condurrò alla distruzione e alla rovina’ ”.
Prestate ben attenzione alla sua risposta e riportatemela, perché il Beato non
mente mai».

«E sia, sire», rispose Vassakāra. Chiamò poi a raccolta un certo numero di
carrozze reali. Salì su una di esse e uscì da Rājagaha, dirigendosi verso il
Picco dell’Avvoltoio, andando avanti finché la strada consentì alle carrozze di
procedere. Poi scese e continuò a piedi fino al luogo in cui si trovava il
Beato. Lo salutò e si mise a sedere da un lato. Dopo averlo fatto, egli consegnò
il suo messaggio.

Il Beato si rivolse al venerabile Ānanda, che stava dietro di lui e gli faceva
aria con un ventaglio: «Ānanda, hai sentito dire che i Vajji si riuniscono
spesso in assemblea e che le loro assemblee sono ben frequentate?».

«Sì, Signore, l’ho sentito».

«Fino a quando si comportano così, Ānanda, si possono attendere di essere
prosperi e di non andare incontro al declino. Hai sentito dire che si riuniscono
in assemblea in concordia, si alzano per andar via in concordia, assolvono ai
loro doveri come Vajji in concordia? Che evitano promulgazioni di cose non
promulgate, non aboliscono promulgazioni esistenti e procedono in accordo con le
antiche leggi Vajji in quanto promulgate? Che onorano, rispettano, riveriscono e
venerano gli anziani Vajji e pensano che debbano essere ascoltati? Che vivono
senza stuprare e rapire le donne e le ragazze dei loro clan? Che onorano,
rispettano, riveriscono e venerano i sacrari Vajji sia in città sia in campagna
senza consentire che vengano dimenticate le legittime oblazioni fino ad ora date
e ricevute? Che la legittima protezione, difesa e custodia è messa in atto fra i
Vajji per gli Arahant, così che gli Arahant che non sono giunti nel regno
possano giungervi e gli Arahant che vi sono giunti possano vivere felicemente?».

«Sì, Signore, l’ho sentito».

«Fino a quando si comportano così, Ānanda, si possono attendere di essere
prosperi e di non andare incontro al declino».

Allora il Beato si rivolse a Vassakāra: «Una volta, brāhmaṇa, quando soggiornavo
a Vesālī, nel Sacrario di Sārandada, insegnai ai Vajji queste sette cose che
prevengono il declino. Fino a quando queste cose durano e sono insegnate, i
Vajji si possono attendere di essere prosperi e di non andare incontro al
declino».

Quando ciò fu detto, Vassakāra osservò: «Se i Vajji posseggono una sola di
queste cose, Maestro Gotama, possono attendersi di essere prosperi e di non
andare incontro al declino. E che cosa si potrebbe dire, allora, se le
possedessero tutte e sette? Infatti, Maestro Gotama, re Ajātasattu non avrà mai
la meglio sui Vajji combattendo, a meno che egli non li compri o semini il
dissenso tra loro. Ora dobbiamo andare, Maestro Gotama. Siamo impegnati e
abbiamo molto da fare».

«È tempo ora, brāhmaṇa, di fare quel che ritieni opportuno».

Vassakāra fu soddisfatto. Deliziandosi delle parole del Beato, egli si alzò e,
dopo avergli espresso il suo apprezzamento, se ne andò. Appena se ne fu andato,
il Beato disse al venerabile Ānanda: «Ānanda, vai, raduna tutti i bhikkhu che
vivono nelle vicinanze di Rājagaha e falli incontrare nel salone».

«E sia, Signore», egli rispose. Quando ciò fu fatto, egli informò il Beato.
Allora il Beato si alzò dal luogo in cui sedeva e andò nel salone, ove si mise a
sedere nel posto preparatogli. Poi si rivolse ai bhikkhu: «Bhikkhu, vi insegnerò
sette cose che prevengono il declino. Ascoltate e prestate attenzione a quello
che dirò».

«E sia, Signore», loro risposero.

Il Beato disse: «Fino a quando i bhikkhu si riuniscono spesso in assemblea e le
loro assemblee sono ben frequentate; fino a quando si riuniscono in assemblea in
concordia, si alzano per andar via in concordia, assolvono ai loro doveri come
membri del Saṅgha in concordia; fino a quando evitano promulgazioni di cose non
promulgate, non aboliscono promulgazioni esistenti e procedono in accordo con i
precetti dell’addestramento in quanto promulgati; fino a quando onorano,
rispettano, riveriscono e venerano i bhikkhu anziani che hanno esperienza, che
da tempo hanno abbracciato la vita religiosa e sono padri e guide del Saṅgha, e
pensano che debbano essere ascoltati; fino a quando non cadono in potere della
brama che conduce alla rinascita; fino a quando apprezzano le dimore nella
foresta; fino a quando mantengono in se stessi la consapevolezza, di modo che
buoni compagni nella santa vita non ancora arrivati possano arrivare e buoni
compagni nella santa vita che sono giunti possano vivere felicemente;
altrettanto a lungo si possono attendere di essere prosperi e di non andare
incontro al declino».

«Altre sette cose che prevengono il declino: fino a quando i bhikkhu evitano di
deliziarsi, di gioire e prendere piacere nell’essere affaccendati, nel
pettegolezzo, nel dormire e nella compagnia; fino a quando non hanno desideri
malsani ed evitano di cadere in loro potere; fino a quando non hanno cattivi
amici ed evitano di cadere in loro potere; fino a quando non si fermano a mezza
strada con il raggiungimento delle sole distinzioni più basse e mondane,
altrettanto a lungo si possono attendere di essere prosperi e di non andare
incontro al declino».

«Altre sette cose che prevengono il declino: fino a quando i bhikkhu hanno fede,
coscienza, senso di vergogna, conoscono [il Dhamma], sono energici, consapevoli
e posseggono la comprensione, altrettanto a lungo si possono attendere di essere
prosperi e di non andare incontro al declino».

«Altre sette cose che prevengono il declino: fino a quando i bhikkhu mantengono
in essere i fattori dell’Illuminazione della consapevolezza, dell’investigazione
degli stati [mentali], dell’energia, della felicità, della tranquillità, della
concentrazione e dell’equanimità, altrettanto a lungo si possono attendere di
essere prosperi e di non andare incontro al declino».

«Altre sette cose che prevengono il declino: fino a quando i bhikkhu sviluppano
la percezione dell’impermanenza, del non-sé, della ripugnanza del corpo, del
pericolo, dell’abbandono della brama, del distacco dalla brama e della
cessazione della brama, altrettanto a lungo si possono attendere di essere
prosperi e di non andare incontro al declino».

\suttaRef{D. 16; A. 7:20}

«Sei cose che prevengono il declino: fino a quando i bhikkhu sia in pubblico sia
in privato mantengono [in essere] atti corporei, verbali e mentali di gentilezza
amorevole nei riguardi dei loro compagni nella santa vita; fino a quando sono
imparziali e condividono senza discriminazioni con i loro compagni nella santa
vita quel che di legittimo viene legittimamente acquisito, perfino ciò che è
contenuto nella ciotola; fino a quando i bhikkhu vivono tra i loro compagni
nella santa vita sia in pubblico sia in privato con virtù non lacere, non
discontinue, non macchiate, che favoriscono l’emancipazione, sono raccomandate
dal saggio, non sono fraintese e sostengono la concentrazione; fino a quando i
bhikkhu vivono in possesso della visione degli Esseri Nobili che conduce fuori
(dal ciclo delle rinascite), che conduce alla completa estinzione della
sofferenza per chi la porta a effetto, altrettanto a lungo si possono attendere
di essere prosperi e di non andare incontro al declino».

«Fino a quando queste cose che prevengono il declino persistono e sono insegnate
tra i bhikkhu, loro si possono attendere di essere prosperi e di non andare
incontro al declino».

E mentre il Beato stava soggiornando a Rājagaha sul Picco dell’Avvoltoio, egli
offrì spesso questo discorso di Dhamma ai bhikkhu: «Questa è la virtù, questa è
la concentrazione, questa è la comprensione. La concentrazione fortificata dalla
virtù reca grandi benefici e grandi frutti, la comprensione fortificata dalla
concentrazione reca grandi benefici e grandi frutti, il cuore fortificato dalla
comprensione si libera completamente dalle contaminazioni, dalla contaminazione
del desiderio sensoriale, dalla contaminazione dell’esistenza, dalla
contaminazione delle opinioni e dalla contaminazione dell’ignoranza».

Quando il Beato ebbe soggiornato a Rājagaha per tutto il tempo che volle, disse
al venerabile Ānanda: «Vieni, Ānanda, andiamo ad Ambalaṭṭhikā».

«E sia, Signore», rispose il venerabile Ānanda. Allora il Beato viaggiò verso
Ambalaṭṭhikā con un grande seguito di bhikkhu. Quando fu là visse nella Casa del
Re di Ambalaṭṭhikā.

E mentre il Beato viveva lì, spesso offrì questo discorso di Dhamma ai bhikkhu:
«Questa è la virtù, questa è la concentrazione, questa è la comprensione. La
concentrazione fortificata dalla virtù reca grandi benefici e grandi frutti, la
comprensione fortificata dalla concentrazione reca grandi benefici e grandi
frutti, il cuore fortificato dalla comprensione si libera completamente dalle
contaminazioni, dalla contaminazione del desiderio sensoriale, dalla
contaminazione dell’esistenza, dalla contaminazione delle opinioni e dalla
contaminazione dell’ignoranza».

Quando il Beato ebbe soggiornato ad Ambalaṭṭhikā per tutto il tempo che volle,
disse al venerabile Ānanda: «Vieni, Ānanda, andiamo a Nālandā».

«E sia, Signore», rispose il venerabile Ānanda. Allora il Beato viaggiò verso
Nālandā con un grande seguito di bhikkhu. Quando fu là visse nel Boschetto di
Mango di Pāvārika a Nālandā.

\suttaRef{D. 16}

Allora il venerabile Sāriputta andò dal Beato e disse: «Signore, di questo sono
certo: non c’è mai stato, mai ci sarà e non c’è un altro monaco o brāhmaṇa più
distinto per Illuminazione del Beato».

«Questa è un’affermazione grandiosa e ardita, Sāriputta, un ruggito del leone
privo di compromessi. Conosci tu, allora, tutti i Buddha del passato realizzati
e completamente illuminati, leggendo la loro mente con la tua mente in questo
modo: “Questa era la loro virtù, questa era la loro concentrazione, questa era
la loro comprensione, questa era lo stato [mentale] nel quale dimoravano, questo
il modo della loro liberazione”?».

«No, Signore».

«Conosci tu, allora, tutti i Buddha del futuro, realizzati e completamente
illuminati, leggendo la loro mente in quel modo?».

«No, Signore».

«Conosci me, allora, realizzato e completamente illuminato, leggendo la mia
mente in quel modo?».

«No, Signore».

«Come puoi allora fare quest’affermazione grandiosa e ardita, questo ruggito del
leone privo di compromessi?».

«Signore, non conosco gli Esseri del passato, del futuro e del presente
realizzati e completamente illuminati, leggendo la loro mente con la mia mente.
Non di meno, ho una certezza in relazione al Dhamma. Supponiamo che un re
possegga una città di frontiera con profondi fossati, forti terrapieni e
bastioni, e una sola porta, e abbia un guardiano saggio, intelligente, sagace
che blocca alla porta chi non conosce e fa entrare solamente chi conosce. E
siccome lui stesso ha fatto un giro intorno alla città e non ha visto varchi nei
terrapieni né alcun foro abbastanza grande per farci passare un gatto, può
giungere alla conclusione che esseri viventi più grandi d’una certa dimensione
debbano entrare e uscire usando la porta, così, Signore, ho una certezza in
relazione al Dhamma. Tutti i Beati del passato, realizzati e completamente
illuminati, hanno la mente ben salda nei quattro fondamenti della
consapevolezza. Dopo aver abbandonato i cinque impedimenti, le contaminazioni
del cuore che indeboliscono la comprensione, hanno scoperto la suprema e
completa Illuminazione mantenendo in essere i sette fattori dell’Illuminazione.
Tutti i Beati del futuro, realizzati e completamente illuminati, faranno lo
stesso. Il Beato ora, realizzato e completamente illuminato, ha fatto lo
stesso».

\suttaRef{D. 16; S. 47:12}

E mentre il Beato stava soggiornando nel Boschetto di Mango di Pāvārika a
Nālandā, egli spesso offrì questo discorso di Dhamma ai bhikkhu: «Questa è la
virtù, questa è la concentrazione, questa è la comprensione. La concentrazione
fortificata dalla virtù reca grandi benefici e grandi frutti, la comprensione
fortificata dalla concentrazione reca grandi benefici e grandi frutti, il cuore
fortificato dalla comprensione si libera completamente dalle contaminazioni,
dalla contaminazione del desiderio sensoriale, dalla contaminazione
dell’esistenza, dalla contaminazione delle opinioni e dalla contaminazione
dell’ignoranza».

Quando il Beato ebbe soggiornato a Nālandā per tutto il tempo che volle, disse
al venerabile Ānanda: «Vieni, Ānanda, andiamo a Pāṭaligāma».

«E sia, Signore», rispose il venerabile Ānanda. Allora il Beato viaggiò verso
Pāṭaligāma con un grande seguito di bhikkhu.

% FIXME missing »

I seguaci di Pāṭaligāma sentirono dire: «Sembra che il Beato sia arrivato a
Pāṭaligāma». Allora si recarono dal Beato e, dopo avergli prestato omaggio, si
misero a sedere da un lato. Dopo averlo fatto, dissero: «Che il Beato accetti di
venire nel nostro ostello. Il Beato accettò in silenzio. Vedendo che aveva
acconsentito, loro si alzarono dal posto in cui sedevano e, dopo avergli
prestato omaggio, andarono verso l’ostello girandogli a destra. Distesero
ovunque delle stuoie, prepararono dei posti a sedere e un grande contenitore
d’acqua, e appesero una lampada a olio. Poi dissero al Beato quel che avevano
fatto, aggiungendo: «È tempo ora, Signore, che il Beato faccia quel che ritiene
opportuno».

Allora il Beato si vestì, prese la ciotola e la veste superiore e andò
all’ostello. Dopo essersi lavato i piedi, entrò e si mise a sedere presso il
pilastro centrale, rivolto a est. E, dopo essersi lavati i piedi, i bhikkhu del
Saṅgha entrarono e si misero a sedere presso il muro a ovest, rivolti a est, con
il Beato davanti a loro. E i seguaci di Pāṭaligāma, dopo essersi lavati i piedi,
entrarono nell’ostello e si misero a sedere presso il muro a est, rivolti a
ovest, con il Beato davanti a loro. Allora il Beato si rivolse ai seguaci di
Pāṭaligāma con queste parole:

«Capifamiglia, l’uomo non virtuoso incorre in questi cinque pericoli per aver
mancato di virtù. Quali cinque? L’uomo non virtuoso che manca di virtù patisce
una gran perdita di ricchezza a causa della negligenza. Secondo, acquisisce una
cattiva nomea. Terzo, a qualsiasi assemblea egli prenda parte – di nobili
guerrieri, brāhmaṇa, capifamiglia o monaci – non si sente sicuro [di sé], manca
di fiducia. Quarto, muore confuso. Quinto, alla dissoluzione del corpo, dopo la
morte, riappare in una condizione di privazione, in una destinazione infelice,
nella perdizione, perfino all’inferno».

«L’uomo virtuoso, invece, ottiene questi cinque benefici mediante il
perfezionamento della virtù. Quali cinque? L’uomo virtuoso, che ha perfezionato
la virtù, ottiene grande ricchezza a causa della diligenza. Secondo, acquisisce
una buona nomea. Terzo, a qualsiasi assemblea egli prenda parte – di nobili
guerrieri, brāhmaṇa, capifamiglia o monaci – si sente sicuro [di sé], non manca
di fiducia. Quarto, muore non confuso. Quinto, alla dissoluzione del corpo, dopo
la morte, riappare in una destinazione felice, perfino in un paradiso celeste».

Poi, quando il Beato ebbe istruito, esortato, risvegliato e incoraggiato i
seguaci di Pāṭaligāma per buona parte della notte, li lasciò dicendo:
«Capifamiglia, la notte è quasi trascorsa. È tempo ora, per voi, di fare quel
che ritenete opportuno».

«E sia, Signore», loro risposero, e si alzarono dai posti in cui erano seduti,
prestarono omaggio al Beato e se ne andarono, girandogli a destra. Subito dopo
che se ne furono andati, il Beato si recò in una stanza vuota.

In quel tempo Sunidha e Vassakāra, ministri di Magadha, stavano costruendo una
città a Pāṭaligāma per tenere a bada i Vajji. Schiere di divinità, a migliaia,
si aggiravano per i campi. Divinità potenti influenzavano la mente di sovrani e
ministri potenti per far costruire le città nei posti frequentati da loro.
Divinità intermedie influenzavano la mente di sovrani e ministri intermedi per
far costruire le città nei posti frequentati da loro. Divinità minori
influenzavano la mente di sovrani e ministri minori per far costruire le città
nei posti frequentati da loro. Con l’occhio divino, che è purificato e supera
quello umano, il Beato vide queste divinità. Allora, quando la notte si
approssimava all’alba, il Beato, si alzò e chiese al venerabile Ānanda: «Ānanda,
chi sta costruendo una città a Pāṭaligāma?». «La stanno costruendo Sunidha e
Vassakāra, Signore».

«Lo stanno facendo come se fossero stati consigliati dalle Divinità del paradiso
delle Trentatré Divinità», disse il Beato, e raccontò quel che aveva visto. Egli
aggiunse: «Tra tutte le dimore dei nobili e tra tutti i centri di commercio,
Pāṭaliputta\pagenote{%
  Il villaggio di Pāṭaligāma cambia qui il suo nome in Pāṭaliputta per
  l’edificazione della nuova città (oggi chiamata Patna). In seguito diventerà
  famosa in quanto capitale dell’impero di Asoka, che si sviluppò dal regno di
  Magadha.}
sarà la città più grande, luogo nel quale le borse dei tesori sono dissigillate.
Sarà a rischio per tre pericoli: il fuoco, l’acqua e il dissenso».

Allora Sunidha e Vassakāra andarono dal Beato e lo invitarono per il pasto del
giorno seguente. Quando il pasto fu terminato, quando il Beato ebbe finito di
mangiare e non teneva più la ciotola in mano, loro presero sedili più bassi e si
misero a sedere da un lato. Allora il Beato impartì la benedizione con queste
strofe:

\begin{quote}
Dove un uomo saggio prende dimora, \\
che lì nutra il virtuoso \\
che vive la buona vita autocontrollato, \\
e faccia offerte alle divinità del luogo. \\
Per quest’onore e rispetto nei loro riguardi, \\
lo ripagheranno nello stesso modo \\
perché il loro amore per lui è come \\
l’amore di una madre per il proprio figlio. \\
E quando un uomo è amato dalle divinità, \\
lo attendono sempre cose di buon auspicio.
\end{quote}

Allora il Beato si alzò dal posto in cui sedeva e andò via. In quella
circostanza, però, Sunidha e Vassakāra seguirono il Beato, pensando: «La porta
[della città] dalla quale il Beato andrà via sarà detta la Porta di Gotama, il
guado mediante il quale attraverserà il Gange sarà detto Guado del Beato». E la
porta dalla quale il Beato andò via fu detta la Porta di Gotama. Quando però il
Beato arrivò al Gange, il fiume era talmente in piena e così colmo che perfino i
corvi vi si potevano abbeverare. Alcune persone che volevano raggiungere la riva
opposta stavano cercando delle barche, altre stavano cercando qualcosa che
galleggiasse e altre ancora stavano legando assieme delle zattere. Allora, con
la stessa velocità con cui un uomo forte distende il suo braccio piegato o piega
il suo braccio disteso, il Beato con il Saṅgha dei bhikkhu scomparve dalla riva
del Gange e si trovò sull’altra riva. Egli vide le persone che volevano
attraversare cercando delle barche, cercando qualcosa che galleggiasse e legando
assieme delle zattere. Conoscendo il significato di ciò, egli esclamò queste
parole:

\begin{quote}
Mentre coloro che vogliono attraversare la corrente \\
costruiscono ponti ed evitano gli abissi, \\
mentre la gente lega assieme zattere, \\
il saggio è già dall’altra parte.
\end{quote}

\suttaRef{D. 16; Ud. 8:6; Vin. Mv. 6:28}

Allora il Beato disse al venerabile Ānanda: «Vieni, Ānanda, andiamo a Koṭigāma».

«E sia, Signore», rispose il venerabile Ānanda. Allora il Beato viaggiò verso
Koṭigāma con un grande seguito di bhikkhu. Lì il Beato soggiornò a Koṭigāma. E
lì si rivolse ai bhikkhu con queste parole: «Bhikkhu, è a causa del non aver
scoperto, del non aver penetrato le Quattro Nobili Verità che sia io sia voi
abbiamo dovuto viaggiare e arrancare in questo lungo cerchio. Quali quattro?
Esse sono la Nobile Verità della Sofferenza, la Nobile Verità dell’Origine della
Sofferenza, la Nobile Verità della Cessazione della Sofferenza, e la Nobile
Verità del Sentiero che conduce alla Cessazione della Sofferenza. Quando però
queste Quattro Nobili Verità sono scoperte e penetrate, la brama per l’esistenza
è eliminata, la brama che conduce all’esistenza è abolita e non c’è rinnovamento
dell’esistenza».

E mentre il Beato stava soggiornando a Koṭigāma, egli spesso offrì questo
discorso di Dhamma ai bhikkhu: «Questa è la virtù, questa è la concentrazione,
questa è la comprensione. La concentrazione fortificata dalla virtù reca grandi
benefici e grandi frutti, la comprensione fortificata dalla concentrazione reca
grandi benefici e grandi frutti, il cuore fortificato dalla comprensione si
libera completamente dalle contaminazioni, dalla contaminazione del desiderio
sensoriale, dalla contaminazione dell’esistenza, dalla contaminazione delle
opinioni e dalla contaminazione dell’ignoranza».

\suttaRef{D. 16; Vin. Mv. 6:29}

Quando il Beato ebbe soggiornato a Koṭigāma per tutto il tempo che volle, disse
al venerabile Ānanda: «Vieni, Ānanda, andiamo a Nādikā».

«E sia, Signore», rispose il venerabile Ānanda. Allora il Beato viaggiò verso
Nādikā con un grande seguito di bhikkhu. Quando fu là visse nella Casa dei
Mattoni a Nādikā.

Allora il venerabile Ānanda andò dal Beato. Egli disse: «Signore, a Nādikā è
morto il bhikkhu chiamato Sāḷha. Qual è la sua destinazione? Qual è la sua
rinascita? La bhikkhuṇī chiamata Nandā, il seguace laico chiamato Sudatta, la
seguace laica chiamata Sujātā, i seguaci laici chiamati Kakudha, Kālinga,
Nikaṭa, Kaṭissabha, Tuṭṭha, Santuṭṭha, Bhadda e Subhadda, costoro sono morti a
Nādikā. Qual è la loro destinazione? Qual è la loro rinascita?».\footnote{Il
  Commentario afferma che il \emph{Janavasabha Sutta} (D. 18) fu pronunciato a
  questo punto.}

«Il bhikkhu Sāḷha, Ānanda, mediante la realizzazione qui e ora, è entrato e
dimora nella liberazione della mente e nella liberazione per mezzo della
comprensione, che è priva delle contaminazioni per l’esaurimento delle
contaminazioni. La bhikkhuṇī Nandā, mediante la distruzione delle cinque catene
inferiori, riapparirà spontaneamente altrove, e lì otterrà il Nibbāna senza mai
tornare da quel mondo. Il seguace laico Sudatta, con la distruzione delle tre
catene [inferiori] e con l’attenuazione della brama, dell’odio e dell’illusione,
ha ottenuto la condizione di Chi Torna Una Sola Volta, e tornerà una volta in
questo mondo per porre fine alla sofferenza. La seguace laica Sujātā, con la
distruzione delle tre catene [inferiori] ha ottenuto la condizione di Chi è
Entrato nella Corrente, non è più soggetto alla perdizione, è certo della
rettitudine e destinato all’Illuminazione. I seguaci laici Kakudha, Kālinga,
Nikaṭa, Kaṭissabha, Tuṭṭha, Santuṭṭha, Bhadda e Subhadda, e altri cinquanta
seguaci laici hanno tutti raggiunto la condizione di Chi è Entrato nella
Corrente. Novanta seguaci laici hanno raggiunto la condizione di Chi è Entrato
nella Corrente. Più di cinquecento seguaci laici hanno raggiunto la condizione
di Chi è Entrato nella Corrente».

«Per gli esseri umani morire è un fatto naturale, ma se tu vieni e mi poni
questa domanda tutte le volte che qualcuno muore, questo tedia il Beato. Perciò
vi offrirò un’esposizione del Dhamma chiamata “lo Specchio del Dhamma”,
conoscendo il quale un nobile discepolo può predire da sé: “Per me non c’è più
inferno, non c’è più nascita animale, non c’è più regno degli spiriti, non ci
sono più stati di privazione, destinazioni infelici o perdizione. Ho raggiunto
la condizione di Chi è Entrato nella Corrente, non sono più soggetto a
perdizione, sono certo della rettitudine e destinato all’Illuminazione».

«E qual è l’esposizione del Dhamma chiamata “lo Specchio del Dhamma”? Un nobile
discepolo ha fiducia assoluta nel Buddha: “Il Beato è così perché è realizzato,
completamente illuminato, perfetto nella conoscenza e nella condotta, sublime,
conoscitore dei mondi, incomparabile guida degli uomini che devono essere
addestrati, insegnante di dèi e uomini, illuminato, beato”. Egli ha fiducia
assoluta nel Dhamma: “Il Dhamma è ben proclamato dal Beato, il suo effetto è
visibile qui e ora, è senza tempo (non differito), invita all’investigazione,
conduce verso l’interiorità e può essere direttamente sperimentato dal saggio”.
Egli ha fiducia assoluta nel Saṅgha: “Il Saṅgha dei discepoli del Beato è sulla
buona strada, è entrato nella retta strada, nella vera strada, nella giusta
strada, ossia, [il Saṅgha] delle quattro paia di uomini, degli otto tipi di
persone;\pagenote{%
  Le “quattro paia di uomini, gli otto tipi di persone” sono spiegate come chi
  raggiunge il Sentiero e ne ottiene le fruizioni nel caso di ognuno dei quattro
  stadi (sentieri) della realizzazione. Si afferma che la “fruizione” segue
  immediatamente il raggiungimento di ognuno di tali stadi (si veda Sn. 2:1, vv.
  5 e 6). Questo è uno dei significati dell’espressione “senza tempo (non
  differito)” usata per il Dhamma poco sopra, nel senso che il fruttuoso
  conseguimento del Sentiero non richiede attese, ad esempio fin dopo la morte,
  per la fruizione di esso.}
questo Saṅgha dei discepoli del Beato degno di doni, ospitalità, offerte e
saluti reverenti, in quanto incomparabile campo di meriti per il mondo”. Egli è
perfetto nelle virtù amate dagli Esseri Nobili, non lacere, non discontinue, non
macchiate, che favoriscono l’emancipazione, sono raccomandate dal saggio, non
sono fraintese e sostengono la concentrazione. Questa è l’esposizione del Dhamma
chiamata “lo Specchio del Dhamma”, conoscendo il quale un nobile discepolo può
predire da sé: “Per me non c’è più inferno … Ho raggiunto la condizione di Chi è
Entrato nella Corrente, non sono più soggetto a perdizione, sono certo della
rettitudine e destinato all’Illuminazione”».

E mentre il Beato stava soggiornando a Nādikā nella Casa dei Mattoni, egli
spesso offrì questo discorso di Dhamma ai bhikkhu: «Questa è la virtù, questa è
la concentrazione, questa è la comprensione. La concentrazione fortificata dalla
virtù reca grandi benefici e grandi frutti, la comprensione fortificata dalla
concentrazione reca grandi benefici e grandi frutti, il cuore fortificato dalla
comprensione si libera completamente dalle contaminazioni, dalla contaminazione
del desiderio sensoriale, dalla contaminazione dell’esistenza, dalla
contaminazione delle opinioni e dalla contaminazione dell’ignoranza».

\suttaRef{D. 16}

Quando il Beato ebbe soggiornato a Nādikā per tutto il tempo che volle, disse al
venerabile Ānanda: «Vieni, Ānanda, andiamo a Vesālī».

«E sia, Signore», rispose il venerabile Ānanda. Allora il Beato viaggiò verso
Vesālī con un grande seguito di bhikkhu. Quando fu là visse nel Boschetto di
Ambapālī a Vesālī. Là si rivolse ai bhikkhu con queste parole: «Bhikkhu, un
bhikkhu dovrebbe vivere consapevole e pienamente presente: questa è la mia
istruzione per voi. E com’è che un bhikkhu dovrebbe vivere consapevole? Un
bhikkhu dimora contemplando il corpo come corpo, ardente, pienamente presente,
consapevole, avendo messo da parte bramosia e afflizione per il mondo. Egli
dimora contemplando le sensazioni come sensazioni, ardente, pienamente presente,
consapevole, avendo messo da parte bramosia e afflizione per il mondo. Egli
dimora contemplando la coscienza come coscienza, ardente, pienamente presente,
consapevole, avendo messo da parte bramosia e afflizione per il mondo. Egli
dimora contemplando gli oggetti mentali come oggetti mentali, ardente,
pienamente presente, consapevole, avendo messo da parte bramosia e afflizione
per il mondo. E com’è un bhikkhu pienamente presente? Un bhikkhu è pienamente
presente quando si muove avanti e indietro, quando guarda avanti e lontano,
quando piega ed estende gli arti, quando indossa la veste superiore fatta di
toppe, la ciotola e le altre vesti, quando mangia, quando beve, quando mastica,
quando assapora, quando evacua l’intestino e urina, quando cammina, quando sta
in piedi, quando sta seduto, quando va a dormire, quando si sveglia, parla e
mantiene il silenzio. Un bhikkhu dovrebbe vivere consapevole e pienamente
presente: questa è la mia istruzione per voi».

\suttaRef{D. 16; cf. D. 22}

La cortigiana Ambapālī sentì dire che il Beato era giunto a Vesālī e che stava
soggiornando nel suo boschetto di manghi (\emph{amba}). Ella fece preparare un
certo numero di carrozze di corte. Salì su una di esse e la guidò fuori da
Vesālī, verso il suo boschetto di manghi, procedendo finché la strada lo
consentì alle carrozze. Poi scese e continuò a piedi fino al luogo in cui si
trovava il Beato. Gli prestò omaggio e poi si mise a sedere da un lato. Dopo che
l’ebbe fatto, il Beato la istruì, esortò, risvegliò e incoraggiò con un discorso
di Dhamma. Poi lei gli disse: «Signore, che il Beato con il Saṅgha accetti il
pasto di domani da me».

Il Beato accettò in silenzio. Quando lei vide che egli aveva accettato, si alzò
dal posto in cui sedeva e, dopo avergli prestato omaggio, se ne andò girandogli
a destra.

I Licchavi di Vesālī, però, sentirono anche loro dire che il Beato stava
soggiornando nel boschetto di mango di Ambapālī. Pure loro fecero preparare un
certo numero di carrozze di corte, salirono su di esse e le guidarono fuori da
Vesālī. Alcune erano in blu, dipinte di blu, con tappezzerie blu e ornamenti
blu. Alcune erano in giallo, dipinte di giallo, con tappezzerie gialle e
ornamenti gialli. Alcune erano in rosso, dipinte di rosso, con tappezzerie rosse
e ornamenti rossi. Alcune erano in bianco, dipinte di bianco, con tappezzerie
bianche e ornamenti bianchi.

La cortigiana Ambapālī si affiancò [con la carrozza] ai giovani Licchavi, asse
ad asse, ruota a ruota, giogo a giogo. Loro allora le dissero: «Ehi, Ambapālī,
perché ti sei affiancata [con la carrozza] ai giovani Licchavi, asse ad asse,
ruota a ruota, giogo a giogo?».

«Signori, ho appena invitato il Saṅgha dei bhikkhu guidato dal Beato per il
pasto di domani».

«Ehi, Ambapālī, cedi a noi quel pasto per centomila monete».

«Signori, non vi cederei il pasto di domani nemmeno se mi deste Vesālī con tutte
le sue terre».

Allora i Licchavi schioccarono le dita: «Oh! La ragazza dei manghi ci ha
battuti, la ragazza dei manghi è stata più astuta di noi!».

Guidarono verso il boschetto di Ambapālī. Il Beato li vide da lontano che
arrivavano. Egli disse ai bhikkhu: «Che i bhikkhu che non hanno mai visto le
Divinità del paradiso delle Trentatré Divinità guardino i Licchavi, che
osservino i Licchavi, che immaginino che le Divinità del paradiso delle
Trentatré Divinità siano come i Licchavi».

I Licchavi procedettero finché la strada lo consentì alle carrozze. Poi scesero
e continuarono a piedi fino al luogo in cui si trovava il Beato. Gli prestarono
omaggio e poi si misero a sedere da un lato. Allora il Beato li istruì, esortò,
risvegliò e incoraggiò con un discorso di Dhamma. Poi loro gli dissero:
«Signore, che il Beato con il Saṅgha accetti il pasto di domani da noi».

«Ho già accettato il pasto di domani, Licchavi, dalla cortigiana Ambapālī».

Allora i Licchavi schioccarono le dita: «Oh! La ragazza dei manghi ci ha
battuti, la ragazza dei manghi è stata più astuta di noi!».

Erano tuttavia felici e soddisfatti per le parole del Beato, e si alzarono dal
posto in cui sedevano e se ne andarono, girandogli a destra.

Così, quando la notte fu trascorsa, la cortigiana Ambapālī, che aveva fatto
preparare vari tipi di buon cibo nel suo parco, annunciò che era giunto il
momento: «È ora, Signore, il pasto è pronto».

Quando il Beato ebbe finito di mangiare e non teneva più la ciotola in mano,
Ambapālī prese un sedile più basso e si mise a sedere da un lato. Ella disse:
«Signore, offro in dono questo boschetto di manghi al Saṅgha dei bhikkhu guidato
dal Beato». Il Beato accettò il parco e, dopo averle dato istruzioni con un
discorso di Dhamma, si alzò dal posto in cui sedeva e se ne andò.

E mentre il Beato stava soggiornando a Vesālī nel boschetto di Ambapālī, egli
spesso offrì questo discorso di Dhamma ai bhikkhu: «Questa è la virtù, questa è
la concentrazione, questa è la comprensione. La concentrazione fortificata dalla
virtù reca grandi benefici e grandi frutti, la comprensione fortificata dalla
concentrazione reca grandi benefici e grandi frutti, il cuore fortificato dalla
comprensione si libera completamente dalle contaminazioni, dalla contaminazione
del desiderio sensoriale, dalla contaminazione dell’esistenza, dalla
contaminazione delle opinioni e dalla contaminazione dell’ignoranza».

\suttaRef{D. 16; cf. Vin. Mv. 6:30}

Quando il Beato ebbe soggiornato nel boschetto di Ambapālī per tutto il tempo
che volle, disse al venerabile Ānanda: «Vieni, Ānanda, andiamo a Beluvagāmaka».

«E sia, Signore», rispose il venerabile Ānanda. Allora il Beato viaggiò verso
Beluvagāmaka con un grande seguito di bhikkhu. Quando fu là visse a
Beluvagāmaka. Là si rivolse ai bhikkhu con queste parole: «Venite, bhikkhu, per
la stagione delle piogge risiedete nei pressi di Vesālī, ovunque abbiate degli
amici, dei compagni o dei conoscenti. Io risiederò qui a Beluvagāmaka».

«E sia, Signore», loro risposero. E così fecero.

Dopo che il Beato ebbe preso residenza per la stagione delle piogge, una grave
malattia lo aggredì, con violenti e mortali dolori. Egli la sopportò senza
lamentarsi, consapevole e pienamente presente. Allora egli pensò: «Non è
corretto che io ottenga il Nibbāna definitivo senza aver parlato con i miei
attendenti e senza essermi accomiatato dal Saṅgha dei bhikkhu. E se io in modo
forzato eliminassi questa malattia prolungando la volontà di vivere?». Così
fece. E la malattia cessò.

Il Beato guarì da quella malattia. Subito dopo egli uscì dal suo luogo di
ricovero e si mise a sedere nel posto preparatogli sul retro della dimora. Il
venerabile Ānanda andò da lui e disse: «Ero solito vedere il Beato a suo agio e
in salute, Signore. Infatti, durante la malattia del Beato il mio corpo era come
se fosse rigido, non vedevo bene e i miei pensieri erano tutti poco chiari.
Signore, tuttavia mi confortava sapere che il Beato non avrebbe ottenuto il
Nibbāna definitivo senza pronunciarsi in merito al Saṅgha dei bhikkhu».

«Ānanda, che cosa però si attende da me il Saṅgha? Il Dhamma che ho insegnato
non ha una versione segreta e una pubblica: qui non c’è alcun “insegnante con il
pugno chiuso” per le cose buone. Certamente potrebbe esserci qualcuno che pensa
“Io governerò il Saṅgha” oppure “Il Saṅgha dipende da me”, che potrebbe
pronunciarsi in merito al Saṅgha. Un Perfetto, però, non pensa in questo modo.
Come può allora pronunciarsi in merito al Saṅgha? Ora sono anziano, Ānanda, i
miei anni hanno superato gli ottanta: proprio come un vecchio carro può andare
avanti con l’aiuto di espedienti, allo stesso modo sento che il corpo del
Perfetto può andare avanti solo con l’aiuto di espedienti. Perché il corpo del
Perfetto è a proprio agio solo mediante la non-attenzione a tutti i segni e
mediante la cessazione di certi tipi di sensazioni, ed egli entra e dimora nella
liberazione del cuore priva di segni. Così, Ānanda, ognuno di voi deve fare di
se stesso la propria isola,\footnote{La parola \emph{dīpa} può significare sia
  “isola” sia “lampada”. Il Commentario la spiega con “isola”.} di se stesso e
di nessun altro il proprio rifugio, ognuno di voi deve fare del Dhamma la
propria isola, del Dhamma e di nient’altro il proprio rifugio. E come lo fa un
bhikkhu? Un bhikkhu dimora contemplando il corpo come corpo, ardente, pienamente
presente e consapevole, avendo messo da parte bramosia e afflizione per il
mondo. Egli dimora contemplando le sensazioni come sensazioni … contemplando la
coscienza come coscienza … contemplando gli oggetti mentali come oggetti
mentali, ardente, pienamente presente e consapevole, avendo messo da parte
bramosia e afflizione per il mondo. Sia ora sia quando me ne sarò andato, è uno
di costoro, chiunque egli sia, di quelli che fanno di se stessi la propria
isola, di se stessi e di nessun altro il proprio rifugio, che fanno del Dhamma
la propria isola, del Dhamma e di nient’altro il proprio rifugio: costui sarà il
più eminente dei miei bhikkhu, ossia di coloro che vogliono addestrarsi».

\suttaRef{D. 16; S. 47:9}

\narrator{Secondo narratore.} Benché non sia esplicitamente affermato nei
Piṭaka, a questo punto il Buddha pare che sia stato in visita a Sāvatthī, e fu
mentre si trovava lì che la notizia della morte dei suoi due discepoli eminenti
lo raggiunse.

\voice{Prima voce.} Una volta il Beato stava soggiornando a Sāvatthī, nel
Boschetto di Jeta, nel Parco di Anāthapiṇḍika. Allora il venerabile Sāriputta
stava però soggiornando a Nālagāmaka, nel territorio di Magadha: egli era
afflitto, sofferente e gravemente malato. Suo monaco attendente era il novizio
Cunda. Con quella malattia il venerabile Sāriputta ottenne il Nibbāna
definitivo. Allora il novizio Cunda prese la ciotola e l’abito monastico del
venerabile Sāriputta e si recò dal venerabile Ānanda a Sāvatthī, nel Boschetto
di Jeta. Gli prestò omaggio e disse: «Signore, il venerabile Sāriputta ha
ottenuto il Nibbāna definitivo. Questa è la sua ciotola e questo è il suo abito
monastico».

«Amico Cunda, lo dobbiamo dire al Beato per sua informazione, dobbiamo vedere il
Beato e dirgli questo. Andiamo e diciamoglielo».

«E sia, Signore», rispose il novizio Cunda. Andarono insieme dal Beato e gli
prestarono omaggio. Poi si misero a sedere da un lato e il venerabile Ānanda
disse: «Signore, questo novizio, Cunda, mi ha detto che il venerabile Sāriputta
ha ottenuto il Nibbāna definitivo e che questa è la sua ciotola e questo è il
suo abito monastico. In verità, Signore, quando ho sentito questa cosa, il mio
corpo era come se fosse rigido, non vedevo bene e i miei pensieri erano tutti
poco chiari».

«Ānanda, è perché pensi che ottenendo il Nibbāna definitivo egli abbia portato
via il codice della virtù, il codice della concentrazione, il codice della
comprensione, il codice della liberazione o il codice della conoscenza e visione
della liberazione?».

«Non è questo, Signore. Penso, però, quanto egli sia stato d’aiuto per i suoi
compagni nella santa vita, consigliandoli, informandoli, istruendoli,
esortandoli, risvegliandoli e incoraggiandoli, quanto instancabile egli sia
stato nell’insegnare loro il Dhamma. Noi ricordiamo quanto il venerabile
Sāriputta ci abbia nutriti, arricchiti e aiutati con il Dhamma».

«Ānanda, non ti ho già detto che c’è separazione, distacco e divisione da tutto
quello che ci è caro e che amiamo? Come potrebbe avvenire che quel che è nato,
giunto all’esistenza, formato e soggetto alla decadenza non decada? Questo non è
possibile. È come se il ramo principale di un grande albero fermo e massiccio
sia caduto. Allo stesso modo, Sāriputta ha ottenuto il Nibbāna definitivo in una
grande comunità ferma e massiccia. Come potrebbe avvenire che quel che è nato,
giunto all’esistenza, formato e soggetto alla decadenza non decada? Questo non è
possibile. Perciò, Ānanda, ognuno di voi deve fare di se stesso la propria
isola, di se stesso e di nessun altro il proprio rifugio, ognuno di voi deve
fare del Dhamma la propria isola, del Dhamma e di nient’altro il proprio
rifugio».

\suttaRef{S. 47:13}

Una volta il Beato stava soggiornando con una grande comunità di bhikkhu nel
territorio dei Vajji, a Ukkācelā, sulla riva del Gange. Era subito dopo che
Sāriputta e Moggallāna avevano ottenuto il Nibbāna definitivo. In
quell’occasione il Beato era seduto all’aperto, circondato dal Saṅgha dei
bhikkhu. Poi, dopo aver osservato il silenzioso Saṅgha dei bhikkhu, si rivolse a
loro con queste parole: «Ora quest’assemblea è come se fosse vuota.
Quest’assemblea è per me vuota ora che Sāriputta e Moggallāna hanno ottenuto il
Nibbāna definitivo. Non c’è luogo verso il quale si possa guardare e dire:
“Sāriputta e Moggallāna vivono là”. I Beati del passato, realizzati e
completamente illuminati, ognuno di loro aveva una coppia di discepoli uguali a
Sāriputta e Moggallāna, e così avverrà per quelli del futuro. È meraviglioso, è
stupefacente come i discepoli attuino l’insegnamento del Maestro e adempiano ai
suoi consigli, e come siano cari al Saṅgha e amati, rispettati e riveriti dal
Saṅgha! È meraviglioso, è stupefacente che il Perfetto, quando una tale coppia
di discepoli ha ottenuto il Nibbāna, non si addolori né si lamenti! Come
potrebbe avvenire che quel che è nato, giunto all’esistenza, formato e soggetto
alla decadenza non decada? Questo non è possibile».

\suttaRef{S. 47:14}

Un mattino il Beato si vestì, prese la ciotola e la veste superiore, e andò a
Vesālī per la questua. Quando ebbe fatto il giro per la questua a Vesālī e fu
ritornato dopo il pasto, disse al venerabile Ānanda: «Prendi una stuoia, Ānanda,
andiamo al Sacrario di Cāpāla a trascorrere la giornata».

«E sia, Signore», rispose il venerabile Ānanda, e prese una stuoia e seguì il
Beato fino al Sacrario di Cāpāla. Là il Beato si mise a sedere sulla stuoia
preparatagli, e il venerabile Ānanda gli prestò omaggio e si mise a sedere da un
lato. Dopo averlo fatto, il Beato disse: «Vesālī è piacevole, Ānanda, e
altrettanto il Sacrario di Udena, il Sacrario di Gotamaka, il Sacrario di
Sattambaka, il Sacrario di Bahuputta, il Sacrario di Sārananda e il Sacrario di
Cāpāla. Chiunque abbia mantenuto in essere e sviluppato le quattro basi per il
successo spirituale, le abbia rese veicolo, le abbia rese il fondamento, le
abbia instaurate, consolidate e propriamente intraprese, potrebbe, se lo
volesse, vivere per un’era o per quel che rimane di un’era. Ānanda, il Perfetto
ha fatto tutto questo. Egli potrebbe, se lo volesse, vivere per un’era o per
quel che rimane di un’era».

Pure dopo che il Beato ebbe offerto un’allusione così chiara, un’indicazione
così evidente, il venerabile Ānanda non la comprese. Egli non implorò il Beato:
«Signore, che il Beato viva per un’era, che il Beato viva un’era per il
benessere e la felicità di molti, per compassione nei riguardi del mondo, per il
bene, il benessere e la felicità di divinità e uomini»: fino a questo punto la
sua mente era sotto l’influsso di Māra. Una seconda e una terza volta il Beato
disse la stessa cosa, e la mente del venerabile Ānanda rimase sotto l’influsso
di Māra.\footnote{%
  È opportuno notare che il Buddha decise di insegnare la sua dottrina dietro
  invito di una Divinità (cap.~3, pag.~\pageref{pag45} -- \emph{Allora Brahmā
    Sahampati\ldots}), e che egli abbandonò la sua determinazione di vivere in
  assenza di un invito a prolungarla a causa dell’intervento di Māra (la
  “Morte”).}
Allora il Beato disse al venerabile Ānanda: «Puoi andare, Ānanda, è tempo di
fare quel che reputi opportuno».

«E sia, Signore», egli rispose e, alzandosi dal posto in cui sedeva, prestò
omaggio al Beato. Poi, girandogli a destra, andò a sedersi ai piedi di un albero
che stava nelle vicinanze.

Subito dopo che se ne fu andato, Māra il Malvagio andò dal Beato e si mise in
piedi da un lato. Egli disse: «Che il Beato ottenga il Nibbāna definitivo ora,
che il Sublime ottenga il Nibbāna definitivo ora. Ora è tempo che il Beato
ottenga il Nibbāna definitivo». Allora il Beato pronunciò queste parole:
«Otterrò il Nibbāna definitivo, Malvagio, quando i bhikkhu, le bhikkhuṇī, i
seguaci laici e le seguaci laiche, miei discepoli, saranno saggi, disciplinati,
perfettamente fiduciosi e sapienti, ricorderanno il Dhamma propriamente,
praticheranno la via del Dhamma e, dopo averlo imparato dai loro insegnanti, lo
annunceranno, insegneranno, dichiareranno, istituiranno, riveleranno, esporranno
e spiegheranno, saranno in grado di confutare in modo ragionevole le teorie
degli altri che sorgono e potranno insegnare il Dhamma con i suoi prodigi». –
«Ora, però, tutto questo si è realizzato. Che il Beato ottenga il Nibbāna
definitivo ora». Il Beato pronunciò queste parole: «Otterrò il Nibbāna
definitivo, Malvagio, quando questa santa vita si sarà affermata, sarà prospera,
diffusa e disseminata tra molti, ben esemplificata dagli uomini». – «Ora, però,
tutto questo si è realizzato. Che il Beato ottenga il Nibbāna definitivo ora».

Quando ciò fu detto, il Beato rispose: «Puoi acquietarti, Malvagio. Presto avrà
luogo l’ottenimento del Nibbāna definitivo del Beato. Fra tre mesi il Perfetto
otterrà il Nibbāna definitivo».

Fu allora che, al Sacrario di Cāpāla, il Beato, consapevole e pienamente
presente, abbandonò la volontà di vivere. Quando lo fece, ci fu un gran
terremoto, pauroso e orripilante, e i tamburi del cielo risuonarono. Conoscendo
il significato di ciò, il Beato esclamò queste parole:

\begin{quote}
Il saggio rinunciò alla volontà di vivere, \\
sia commensurabile sia incommensurabile, \\
e concentrato interiormente e pure felice \\
lasciò cadere il suo autodivenire come una cotta di maglia.
\end{quote}

Il venerabile Ānanda pensò: «È meraviglioso, è stupefacente! Questo è stato un
gran terremoto, un terremoto davvero grande. È stato pauroso e orripilante, e i
tamburi del cielo hanno risuonato. Che cosa l’ha causato, qual è stata la
ragione per la manifestazione di quel gran terremoto?».

Egli andò dal Beato e, dopo avergli prestato omaggio, si mise a sedere da un
lato. Dopo averlo fatto, egli chiese al Beato del terremoto.

«Ci sono otto cause, Ānanda, otto ragioni per la manifestazione di grandi
terremoti. Quali otto? La grande terra sta nell’acqua, l’acqua sta nell’aria e
l’aria sta nello spazio. Ci sono circostanze in cui soffiano grandi venti (si
muovono grandi forze), i grandi venti soffiano (le grandi forze si muovono) e
fanno tremare l’acqua, e l’acqua che trema fa tremare la terra. Questa è la
prima ragione. Ancora, un monaco o un brāhmaṇa possiede poteri sovrannaturali e
ha raggiunto la padronanza della mente, oppure delle divinità possono essere
forti e potenti. Chi ha mantenuto in essere la percezione della terra
limitatamente e la percezione dell’acqua smisuratamente può scuotere questa
terra e farla tremare, agitare e scuotere. Questa è la seconda ragione. Ancora,
quando un Bodhisatta, consapevole e pienamente presente, scompare dal paradiso
dei Gioiosi ed entra nel grembo di sua madre, allora la terra trema, s’agita,
freme e si scuote. Questa è la terza ragione. Ancora, quando un Bodhisatta,
consapevole e pienamente presente, esce dal grembo di sua madre, allora la terra
trema … Questa è la quarta ragione. Ancora, quando un Perfetto scopre la
suprema, piena Illuminazione, allora la terra trema … Questa è la quinta
ragione. Ancora, quando un Perfetto mette in moto l’incomparabile Ruota del
Dhamma, allora la terra trema … Questa è la sesta ragione. Ancora, quando un
Perfetto, consapevole e pienamente presente, abbandona la volontà di vivere,
allora la terra trema … Questa è la settima ragione. Ancora, quando un Perfetto
ottiene il Nibbāna definitivo con l’elemento Nibbāna privo di residui del
passato attaccamento, allora la terra trema … Questa è l’ottava
ragione».\footnote{Nel testo ora segue un resoconto degli otto generi di
  assemblee, delle otto basi della trascendenza e delle otto liberazioni, qui
  omesse per ragioni di spazio.}

\suttaRef{D. 16; A. 8:70; Ud. 6:1}

«Una volta, Ānanda, quando da poco ero illuminato, mentre soggiornavo a Uruvelā,
sulla riva del fiume Nerañjarā, ai piedi del baniano del guardiano delle greggi
di capre, Māra il Malvagio venne da me e disse: “Che il Beato ottenga il Nibbāna
definitivo ora”». Allora il Beato proseguì narrando tutto quel che era avvenuto
tra lui e Māra. Poi egli disse: «E ora, Ānanda, proprio oggi, al Sacrario di
Cāpāla, il Beato, consapevole e pienamente presente, ha abbandonato la volontà
di vivere».

Il venerabile Ānanda, quando udì questo, disse: «Signore, che il Beato viva per
un’era, che il Beato viva un’era per il benessere e la felicità di molti, per
compassione nei riguardi del mondo, per il bene, il benessere e la felicità di
divinità e uomini».

«Basta così, Ānanda, non chiedere questo al Beato ora, il tempo per chiedere
questo al Beato è ormai passato».

Una seconda volta il venerabile Ānanda fece la stessa richiesta e ricevette la
stessa risposta. La terza volta il Beato disse:

«Tu riponi la tua fiducia nell’Illuminazione del Perfetto, Ānanda?».

«Sì, Signore».

«Allora perché eserciti pressioni sul Beato per tre volte?».

«Signore, ho udito e imparato questo dalle labbra stesse del Beato: “Chiunque
abbia mantenuto in essere e sviluppato le quattro basi per il successo
spirituale, le abbia rese veicolo, le abbia rese il fondamento, le abbia
instaurate, consolidate e propriamente intraprese, potrebbe, se lo volesse,
vivere per un’era o per quel che rimane di un’era. Ānanda, il Perfetto ha fatto
tutto questo. Egli potrebbe, se lo volesse, vivere per un’era o per quel che
rimane di un’era”».

«Tu hai fiducia, Ānanda?».

«Sì, Signore».

«Allora, Ānanda, tua è la mancanza, tuo è l’errore. Perché pure quando il
Perfetto ti ha offerto un’allusione così chiara, un’indicazione così evidente,
tu non sei stato in grado di comprenderla e non hai implorato il Perfetto di
vivere per un’era per il bene, il benessere e la felicità di divinità e uomini.
Se tu lo avessi fatto, il Perfetto avrebbe rifiutato due volte e, poi, la terza
volta avrebbe acconsentito. Una volta, quando soggiornavo sul Picco
dell’Avvoltoio a Rājagaha, là io ti dissi: “Rājagaha è piacevole, Ānanda, e
altrettanto lo è il Picco dell’Avvoltoio. Chiunque abbia mantenuto in essere e
sviluppato le quattro basi per il successo spirituale … potrebbe, se lo volesse,
vivere per un’era o per quel che rimane di un’era. Ānanda, il Perfetto ha fatto
tutto questo. Egli potrebbe, se lo volesse, vivere per un’era o per quel che
rimane di un’era”. Però, pure quando il Perfetto ti ha offerto un’allusione così
chiara, un’indicazione così evidente, tu non sei stato in grado di comprenderla
e non hai implorato il Perfetto: “Signore, che il Beato viva per un’era, che il
Beato viva un’era per il benessere e la felicità di molti, per compassione nei
riguardi del mondo, per il bene, il benessere e la felicità di divinità e
uomini”. Se tu lo avessi fatto, il Perfetto avrebbe rifiutato due volte e, poi,
la terza volta avrebbe acconsentito. Perciò, Ānanda, tua è la mancanza, tuo è
l’errore. Inoltre, una volta, quando soggiornavo nel Parco di Nigrodha a
Rājagaha … sulla Collina dei Rapinatori … sui pendii del Vebhāra … nella Caverna
di Sattapaṇṇi … Sul Picco Nero ai pendii di Isigili … sotto la Roccia a
Strapiombo del Lago dei Serpenti nel Bosco Fresco … nel Parco della Calda Fonte
… nel Boschetto di Bambù, nel Sacrario degli Scoiattoli … nel Boschetto di
Manghi di Jīvaka … nel Parco delle Gazzelle a Maddakucchi … Inoltre, una volta,
quando soggiornavo qui a Vesālī nel Sacrario Udena … nel Sacrario Gotamaka … nel
Sacrario Sattamba … nel Sacrario Bahuputta … nel Sacrario Sārandada … e anche
ora, qui, oggi nel Sacrario Cāpāla … Non ti ho già detto, Ānanda, che c’è
separazione, distacco e divisione da tutto quello che ci è caro e che amiamo?
Come potrebbe avvenire che quel che è nato, giunto all’esistenza, formato e
soggetto alla decadenza non decada? Questo non è possibile. Il Perfetto ha
rinunciato, lasciato cadere, lasciato andare, abbandonato, lasciato, ha
rinunciato alla volontà di vivere. Queste parole inequivocabili sono state
esclamate dal Perfetto: “Presto avrà luogo l’ottenimento del Nibbāna definitivo
del Perfetto. Fra tre mesi il Perfetto otterrà il Nibbāna definitivo”. Per il
Perfetto è impossibile tornare indietro su queste parole. Andiamo nel Salone con
il Tetto Aguzzo nella Grande Foresta, Ānanda».

«E sia, Signore», rispose il venerabile Ānanda, e quando si furono recati là, il
Beato si rivolse al venerabile Ānanda: «Ānanda, vai, raduna tutti i bhikkhu che
vivono nelle vicinanze di Vesālī e falli incontrare nel salone».

Quando ciò fu fatto, egli informò il Beato. Allora il Beato si alzò dal luogo in
cui sedeva e andò nel salone, ove si mise a sedere nel posto preparatogli, e
rivolse ai bhikkhu queste parole: «Bhikkhu, vi ho insegnato le cose che ho
direttamente conosciuto. Queste cose le dovete imparare a fondo e mantenerle in
essere, svilupparle e attuarle costantemente, così che questa santa vita possa
durare a lungo. Dovete farlo per il benessere e la felicità di molti, per
compassione nei riguardi del mondo, per il bene, il benessere e la felicità di
divinità e uomini. E quali sono queste cose? Esse sono i quattro fondamenti
della consapevolezza, i quattro retti sforzi, le quattro basi per il successo
spirituale, le cinque facoltà spirituali, i cinque poteri spirituali, i sette
fattori dell’Illuminazione e il Nobile Ottuplice Sentiero. Vi ho insegnato
queste cose, avendole direttamente conosciute. Queste cose dovete impararle a
fondo … per il benessere e la felicità di divinità e uomini».

Poi il Beato rivolse ai bhikkhu queste parole: «Infatti, bhikkhu, questo vi
dichiaro: dissolversi è nella natura di tutte le formazioni. Raggiungete la
perfezione mediante la diligenza. Presto il Beato otterrà il Nibbāna
definitivo». Così disse il Beato. Avendo il Sublime detto questo, il Maestro
aggiunse:

\begin{quote}
Matura è la mia età e poco mi resta da vivere: \\
vi lascio e vado via, il mio rifugio è pronto. \\
Siate diligenti, consapevoli e virtuosi, o bhikkhu, \\
con pensieri ben concentrati \\
continuate a sorvegliare il vostro cuore. \\
Chi vive diligentemente questo Dhamma e Disciplina \\
abbandonerà il ciclo delle rinascite e porrà fine al dolore.
\end{quote}

Quando fu mattino, il Beato si vestì, prese la ciotola e la veste superiore e si
recò a Vesālī per la questua. Dopo aver fatto la questua a Vesālī e mentre stava
tornando dopo il pasto, rivolse lo sguardo a Vesālī con lo sguardo di un
elefante. Allora egli disse al venerabile Ānanda: «Ānanda, questa è l’ultima
volta che il Perfetto vede Vesālī. Vieni, Ānanda, andiamo a Bhaṇḍagāma».

«E sia, Signore», rispose il venerabile Ānanda. Allora il Beato viaggiò verso
Bhaṇḍagāma con un grande seguito di bhikkhu. Quando fu là visse a Bhaṇḍagāma. Là
si rivolse ai bhikkhu con queste parole: «Bhikkhu, è a causa del non aver
scoperto, del non aver penetrato quattro cose che sia io sia voi abbiamo dovuto
viaggiare e arrancare in questo lungo cerchio. Quali quattro? Esse sono la virtù
degli Esseri Nobili, la concentrazione degli Esseri Nobili, la comprensione
degli Esseri Nobili e la liberazione degli Esseri Nobili. Quando però queste
quattro cose sono state scoperte e penetrate, la brama per l’esistenza è
eliminata, la brama che conduce all’esistenza è abolita e non c’è rinnovamento
dell’esistenza».

\suttaRef{D. 16; cf. A. 4:1}

E mentre il Beato stava soggiornando a Bhaṇḍagāma, egli spesso offrì questo
discorso di Dhamma ai bhikkhu: «Questa è la virtù, questa è la concentrazione,
questa è la comprensione. La concentrazione fortificata dalla virtù reca grandi
benefici e grandi frutti, la comprensione fortificata dalla concentrazione reca
grandi benefici e grandi frutti, il cuore fortificato dalla comprensione si
libera completamente dalle contaminazioni, dalla contaminazione del desiderio
sensoriale, dalla contaminazione dell’esistenza, dalla contaminazione delle
opinioni e dalla contaminazione dell’ignoranza».

Quando il Beato ebbe soggiornato a Bhaṇḍagāma per tutto il tempo che volle,
disse al venerabile Ānanda: «Vieni, Ānanda, andiamo a Hatthigāma».

«E sia, Signore», rispose il venerabile Ānanda. Allora il Beato viaggiò verso
Hatthigāma con un grande seguito di bhikkhu.

E allo stesso modo visitò Ambagāma e Jambugāma. Quando il Beato ebbe soggiornato
a Jambugāma per tutto il tempo che volle, disse al venerabile Ānanda: «Vieni,
Ānanda, andiamo a Bhoganagara».

«E sia, Signore», rispose il venerabile Ānanda. Allora il Beato viaggiò verso
Bhoganagara con un grande seguito di bhikkhu. Quando fu là visse nel Sacrario di
Ānanda a Bhoganagara. E là rivolse ai bhikkhu queste parole: «Bhikkhu, vi
insegnerò le quattro principali autorità. Ascoltate e prestate attenzione a
quello che dirò».

«E sia, Signore», loro risposero. Il Beato disse: «Bhikkhu, un bhikkhu può dire:
“L’ho udito e imparato dalle labbra stesse del Beato, questo è il Dhamma, questa
è la Disciplina, questo è l’insegnamento del Maestro”. Oppure un bhikkhu può
dire: “In un certo luogo dimorano una comunità con anziani e guide, l’ho udito e
imparato dalle labbra di quella comunità, questo è il Dhamma, questa è la
Disciplina, questo è l’insegnamento del Maestro”. Oppure un bhikkhu può dire:
“In un certo luogo dimora un anziano bhikkhu che è sapiente, esperto di
tradizioni, che ha memorizzato la Disciplina, che ha memorizzato il Codice, l’ho
udito e imparato dalle labbra di quell’anziano, questo è il Dhamma, questa è la
Disciplina, questo è l’insegnamento del Maestro”».

Ora, quest’affermazione di un bhikkhu non dev’essere né approvata né
disapprovata. Senza che sia approvata o disapprovata, queste sue parole e
sillabe devono essere ben imparate e poi verificate nel Vinaya (Disciplina) o
confermate dai sutta (Discorsi). Se si constata che non sono verificate nel
Vinaya né confermate dai sutta, la conclusione cui giungere è questa:
“Certamente questa non è la parola del Beato. Essa è stata erroneamente imparata
da quel bhikkhu o da quella comunità o da quegli anziani o da quell’anziano”, e
voi di conseguenza dovete rifiutarla. Se tuttavia si constata che sono
verificate nel Vinaya e confermate dai sutta, la conclusione cui giungere è
questa: “Certamente questa è la parola del Beato. Essa è stata giustamente
imparata da quel bhikkhu o da quella comunità o da quegli anziani o da
quell’anziano”. Dovete ricordare queste quattro principali autorità».

\suttaRef{D. 16; cf. A. 4:180}

E mentre il Beato stava soggiornando nel Sacrario di Ānanda a Bhoganagara, egli
spesso offrì questo discorso di Dhamma ai bhikkhu: «Questa è la virtù, questa è
la concentrazione, questa è la comprensione. La concentrazione fortificata dalla
virtù reca grandi benefici e grandi frutti, la comprensione fortificata dalla
concentrazione reca grandi benefici e grandi frutti, il cuore fortificato dalla
comprensione si libera completamente dalle contaminazioni, dalla contaminazione
del desiderio sensoriale, dalla contaminazione dell’esistenza, dalla
contaminazione delle opinioni e dalla contaminazione dell’ignoranza».

\suttaRef{D. 16}

Quando il Beato ebbe soggiornato a Bhoganagara per tutto il tempo che volle,
disse al venerabile Ānanda: «Vieni, Ānanda, andiamo a Pāvā».

«E sia, Signore», rispose il venerabile Ānanda. Allora il Beato viaggiò verso
Pāvā con un grande seguito di bhikkhu. Quando fu là visse nel boschetto di
manghi a Pāvā, che apparteneva a Cunda, il figlio dell’orafo.

Cunda il figlio dell’orafo sentì dire che il Beato soggiornava nel suo
boschetto. Egli allora andò dal Beato e, dopo avergli prestato omaggio, si mise
a sedere da un lato. Allora il Beato lo istruì, esortò, risvegliò e incoraggiò
con un discorso di Dhamma. Successivamente Cunda disse al Beato: «Signore, che
il Beato con il Saṅgha dei bhikkhu accetti da me il pasto di domani».

Il Beato acconsentì in silenzio. Quando Cunda vide che il Beato aveva accettato,
si alzò dal posto in cui sedeva e, dopo aver prestato omaggio, andò via
girandogli a destra.

Quando la notte fu terminata egli, che aveva fatto preparare buon cibo di vario
genere nella sua casa e carne macinata di maiale\pagenote{%
  “Carne macinata di maiale” (\emph{sūkara-maddava}): su tale espressione si
  discute da moltissimo tempo. Il Commentario a questo sutta dice: «Si tratta di
  carne già in vendita in un mercato (si veda Vin. Mv. 6:31), di un maiale
  \emph{ekajeṭṭhaka}, non troppo giovane né troppo anziano. Sembra che si tratti
  di un piatto morbido e succulento; significa che era preparato e cotto con
  cura. (Alcuni dicono però che \emph{sūkara-maddava} indica la ricetta di riso
  bollito fino a divenire morbido con cinque ingredienti aggiunti, tutti di
  provenienza vaccina, come se il nome di questa bevanda fosse “bibita di
  mucca”. Altri ancora dicono che sia un tipo di elisir, che rientrava nella
  scienza degli elisir, e che Cunda lo preparò pensando “che il Beato non
  ottenga il Nibbāna finale”. Le divinità dei quattro continenti, però, con le
  loro duemila isole, infusero in esso un’essenza nutritiva)». Il passo tra
  parentesi tonde non si trova in tutte le edizioni. Oltre a questo, il
  Commentario all’\emph{Udāna} afferma: «\emph{Sūkara-maddava}, secondo il
  Grande Commentario Cingalese (non più esistente), è carne di maiale tenera e
  succulenta in vendita al mercato. Alcuni dicono tuttavia che non si tratta di
  carne di maiale ma di germogli di bambù calpestati da maiali. Altri ritengono
  che sia un genere di funghi che crescono in luoghi calpestati da maiali.
  Inoltre, altri ancora affermano che sia un elisir, e che l’orafo, avendo
  sentito dire che quel giorno il Beato stava per ottenere il Nibbāna
  definitivo, pensò: “Forse dopo averlo consumato vivrà più a lungo” e lo offrì
  al Maestro con il desiderio di prolungare la sua vita» (Commentario a Ud.
  8:5). Mangiare carne era consentito ai monaci dal Buddha a tre condizioni: che
  non si fosse visto, udito o sospettato che l’animale era stato ucciso per
  colui che lo avrebbe mangiato (M. 55, Vin. Mv. 6:31, cf. A. 4:44; anche Vin.
  Cv. 7:4 cit. nel cap.~13, pag.~\pageref{pag298} -- \emph{Ho permesso (di
    mangiare) pesce o carne\ldots}). Probabilmente non riusciremo mai a sapere
  l’esatto significato. È stato scelto “carne macinata di maiale” perché elusivo
  e vicino all’espressione originale: \emph{sūkara} = maiale; \emph{maddava} =
  dolce.}
in abbondanza, annunciò che era giunto il momento: «È ora, Signore, il pasto è
pronto». Allora, essendo mattino, il Beato si vestì, prese la ciotola e la veste
superiore e andò con il Saṅgha dei bhikkhu da Cunda, il figlio dell’orafo. Egli
si mise a sedere nel posto preparatogli. Poi disse a Cunda: «Servi a me quella
carne macinata di maiale che hai preparato, Cunda, ma servi tutto l’altro cibo
che hai preparato al Saṅgha dei bhikkhu».

«E sia, Signore», rispose Cunda, e così fece. Allora il Beato gli disse: «Cunda,
se ne è rimasta un po’ di carne di maiale macinata, interrala in una buca. Oltre
al Beato non vedo nessuno in questo mondo con i suoi deva, con i suoi Māra e con
le sue divinità, in questa generazione con i suoi monaci e brāhmaṇa, con i suoi
principi e uomini, che sia in grado di digerirla se la mangia».

«E sia, Signore», rispose Cunda, e interrò in una buca la carne macinata di
maiale rimasta. Allora andò dal Beato e, dopo avergli prestato omaggio, si mise
a sedere da un lato. Allora il Beato lo istruì con un discorso di Dhamma, dopo
il quale si alzò dal posto in cui sedeva e se ne andò.

Fu dopo che il Beato aveva mangiato il cibo offerto da Cunda, il figlio
dell’orafo, che una grave malattia lo aggredì, con un flusso di sangue
accompagnato da dolori violenti e mortali. Egli la sopportò senza lamentarsi,
consapevole e pienamente presente. Poi egli disse al venerabile Ānanda: «Vieni,
Ānanda, andiamo a Kusinārā».

«E sia, Signore», rispose il venerabile Ānanda.

Durante il viaggio il Beato lasciò la strada e si recò ai piedi di un albero.
Egli disse al venerabile Ānanda: «Per favore, Ānanda, ripiega la mia veste in
quattro e distendila, sono stanco, mi metterò a sedere».

«E sia, Signore», rispose il venerabile Ānanda. Il Beato si mise a sedere nel
posto preparatogli. Quando lo ebbe fatto, disse: «Per favore, Ānanda, portami
dell’acqua. Ho sete e berrò».

Il venerabile Ānanda disse: «Signore, sono appena passati circa cinquecento
carri, l’acqua è stata smossa dalle ruote, scorre poco ed è densa e torbida. Il
fiume Kakutthā, gradevole e con le sponde piane, con la sua acqua chiara,
piacevole e fresca non è molto distante. Il Beato può bere lì e rinfrescare le
sue membra».

Il Beato chiese una seconda volta e ricevette la stessa risposta. Una terza
volta il Beato disse: «Per favore, Ānanda, portami dell’acqua. Ho sete e berrò».

«E sia, Signore», rispose il venerabile Ānanda. Prese una ciotola e si recò al
ruscello. Allora il ruscello, che era stato smosso dalle ruote, scorreva poco ed
era denso e torbido, ma appena il venerabile Ānanda lo raggiunse iniziò a
scorrere chiaro e limpido. Egli si stupì. Poi prese dell’acqua nella ciotola,
tornò dal Beato e gli raccontò quello che era avvenuto, aggiungendo: «Signore,
che il Beato beva l’acqua, che il Beato beva l’acqua». E il Beato bevve l’acqua.

\suttaRef{D. 16; Ud. 8:5}

In quel momento un Malla di nome Pukkusa, un discepolo di Āḷāra Kālāma passò per
la strada che andava da Kusinārā a Pāvā. Egli vide il Beato che sedeva ai piedi
dell’albero e andò da lui. Dopo avergli prestato omaggio si mise a sedere da un
lato e disse: «È meraviglioso, Signore, è magnifico il sereno dimorare che
ottengono coloro che abbracciano la vita religiosa. Una volta, quando Āḷāra
Kālāma era in viaggio, lasciò la strada e si mise a sedere ai piedi di un albero
che stava nei pressi per dimorarvi durante il giorno. Allora circa cinquecento
carri gli passarono molto vicini. In seguito arrivò un uomo che seguiva quella
carovana di carri, ed egli si avvicinò ad Āḷāra Kālāma e gli chiese: “Signore,
hai visto cinquecento carri passare?” – “No, amico, non li ho visti”. –
“Signore, ma non hai sentito il loro rumore?” – “No, amico, non ho sentito il
loro rumore”. – “Signore, ma allora dormivi?” – “No, amico, non dormivo”. –
“Signore, ma eri cosciente?” – “Sì, amico, ero cosciente”. – “Allora, Signore,
eri cosciente e sveglio ma non hai né visto i cinquecento carri passare vicino a
te né sentito il loro rumore, benché la tua veste superiore sia sporca di
fango?” – “Proprio così, amico”. Allora, Signore, quell’uomo pensò: “È
meraviglioso, è magnifico il sereno dimorare che ottengono coloro che
abbracciano la vita religiosa perché, mentre sono coscienti e svegli, loro non
vedono cinquecento carri passare né sentono il loro rumore!” E, dopo aver
espresso la sua grande fiducia in Āḷāra Kālāma, se ne andò per la sua strada».

«Cosa ne pensi, Pukkusa? Che cosa è meno probabile e più difficile che un uomo
cosciente e sveglio non veda cinquecento carri che gli passano molto vicini né
senta il loro rumore, oppure che un uomo cosciente e sveglio mentre c’è una
pioggia torrenziale con fulmini che lampeggiano e tuoni che rombano non veda né
senta il rumore?».

«Signore, che cosa vuoi che siano cinquecento, seicento, settecento, ottocento,
novecento carri, o perfino mille carri? È molto meno probabile e molto più
difficile che un uomo cosciente e sveglio mentre c’è una pioggia torrenziale con
fulmini che lampeggiano e tuoni che rombano non veda né senta il rumore».

«Una volta, Pukkusa, vivevo nei pressi di Ātumā in un ricovero per la
trebbiatura. Allora c’era una pioggia torrenziale con fulmini che lampeggiavano
e tuoni che rombavano, e due aratori, che erano fratelli, erano stati uccisi,
come pure quattro buoi. Una gran folla uscì allora da Ātumā e si recò dai due
fratelli e dai quattro buoi che erano stati uccisi. Quella volta, però, io ero
uscito dal ricovero per la trebbiatura e stavo facendo la meditazione camminata
all’aperto, davanti all’entrata. Un uomo si separò dalla folla e, dopo avermi
prestato omaggio, si mise in piedi da un lato. Io gli chiesi: “Perché si è
riunita questa gran folla, amico?” – “Signore, c’è stata una pioggia torrenziale
con fulmini che lampeggiavano e tuoni che rombavano, e due aratori, che erano
fratelli, sono stati uccisi, come pure quattro buoi. Ecco perché qui si è
riunita questa gran folla. Tu, però, Signore, dov’eri?” – “Ero qui, amico”. –
“Signore, ma tu hai visto?” – “No, amico, non ho visto”. – “Signore, ma non hai
sentito il rumore?” – “No, amico, non ho sentito il rumore”. – “Signore, ma
allora dormivi?” – “No, amico, non dormivo”. – “Signore, ma eri cosciente?” –
“Sì, amico, ero cosciente”. – “Allora, Signore, eri cosciente e sveglio mentre
c’era una pioggia torrenziale con fulmini che lampeggiavano e tuoni che
rombavano, ma non hai né visto né sentito il rumore?” – “Proprio così, amico”.
Allora quell’uomo pensò: “È meraviglioso, è magnifico il sereno dimorare che
ottengono coloro che abbracciano la vita religiosa perché, mentre sono coscienti
e svegli quando c’è una pioggia torrenziale con fulmini che lampeggiano e tuoni
che rombano, loro non vedono né sentono il rumore”. E, dopo aver espresso la sua
totale fiducia in me, mi prestò omaggio e se ne andò, girandomi a destra».

«Signore, la fiducia che avevo in Āḷāra Kālāma è come se fosse stata spazzata
via da un forte vento o portata via da un fiume che scorre rapido. Magnifico,
Signore, magnifico, Signore! … Io prendo rifugio nel Beato, nel Dhamma e nel
Saṅgha. Da oggi che il Beato mi consideri un suo seguace che ha preso rifugio in
lui per tutto il tempo che durerà il suo respiro».

Allora Pukkusa il Malla disse a un uomo: «Per favore, procurami due vesti
stampate in oro pronte da indossare».

«Sì, Signore», rispose l’uomo, e gliele portò. Allora Pukkusa le porse al Beato:
«Signore, che il Beato accetti da me per compassione queste due vesti stampate
in oro pronte da indossare».

«Allora, Pukkusa, puoi vestire me con una e Ānanda con l’altra».

«Sì, Signore», egli rispose, e lo fece. Allora il Beato istruì, ammonì,
risvegliò e incoraggiò Pukkusa il Malla con un discorso di Dhamma, dopo il quale
Pukkusa si alzò dal posto in cui sedeva, prestò omaggio al Beato e andò via,
girandogli a destra.

Subito dopo che egli se ne fu andato, il venerabile Ānanda mise le due vesti
stampate in oro pronte da indossare sul corpo del Beato. Allora, però, sembrò
che la loro brillantezza si estinguesse. Il venerabile Ānanda disse: «È
meraviglioso, Signore, è magnifico quanto è puro e luminoso il colore della
pelle del Beato! Quando ho messo queste due vesti stampate in oro pronte da
indossare sul corpo del Beato, è sembrato che la loro brillantezza si
estinguesse».

«È così, Ānanda, è così. Due sono le circostanze in cui il colore della pelle
del Perfetto diventa eccezionalmente chiaro e luminoso. Quali due? Alla vigilia
della scoperta della suprema e piena Illuminazione e alla vigilia del suo
ottenimento del Nibbāna definitivo, con l’elemento Nibbāna privo del residuo del
passato attaccamento. Infatti, Ānanda, è nell’ultima veglia della prossima
notte, tra i due alberi sāla gemelli nel boschetto di alberi \emph{sāla} dei
Malla sulla curva dove si svolta verso Kusinārā, che il Beato otterrà il Nibbāna
definitivo».

«E sia, Signore», rispose il venerabile Ānanda.

Allora il Beato si avvicinò al fiume Kakutthā con una grande comunità di
bhikkhu, ed entrò nel fiume, si fece il bagno e bevve, dopo di che ne uscì e
andò in un boschetto di manghi. Là disse al venerabile Cundaka: «Cundaka, per
favore, piega la mia veste superiore in quattro e distendila. Sono stanco e
voglio giacere».

Allora il Beato si mise a giacere sul suo lato destro nella posizione del leone,
con un piede sovrapposto all’altro, consapevole e pienamente presente, dopo aver
deciso il momento in cui si sarebbe svegliato. E il venerabile Cundaka si mise
seduto lì, di fronte al Beato».

\suttaRef{D. 16}

Il Beato disse al venerabile Ānanda: «Ānanda, è possibile che qualcuno possa far
provare rimorso a Cunda, figlio dell’orafo, in questo modo: “Non è un guadagno
per te, è una perdita per te, Cunda, che il Perfetto abbia ottenuto il Nibbāna
definitivo dopo aver ricevuto da te l’ultimo cibo in elemosina”. Qualsiasi
rimorso di tal genere dev’essere neutralizzato in questo modo: “È un guadagno
per te, è un gran guadagno, Cunda, che il Perfetto abbia ottenuto il Nibbāna
definitivo dopo aver ricevuto da te l’ultimo cibo in elemosina. Ho udito e
imparato questo dalle labbra stesse del Beato, amico Cunda: ‘Questi due tipi di
cibo offerto in elemosina hanno uguale frutto e uguale maturazione, e il loro
frutto e la loro maturazione è molto maggiore di qualsiasi altro. Quali due?
Essi sono il cibo offerto in elemosina dopo aver mangiato il quale un Perfetto
scopre la suprema e piena Illuminazione e il cibo offerto in elemosina dopo aver
mangiato il quale un Perfetto ottiene il Nibbāna definitivo con l’elemento
Nibbāna privo del residuo del passato attaccamento. Cunda, il figlio dell’orafo
ha accumulato un’azione che condurrà alla longevità, a una buona posizione, alla
felicità, alla buona fama e al paradiso’ ”. Qualsiasi rimorso dev’essere
neutralizzato in questo modo».

Conoscendo il significato di ciò, il Beato esclamò queste parole:

\begin{quote}
Quando un uomo dona, il suo merito crescerà, \\
nessuna ostilità può crescere in chi è contenuto. \\
Chi è abile evita il male, otterrà il Nibbāna \\
ponendo fine alla brama, all’odio e all’illusione.
\end{quote}

\suttaRef{D. 16; Ud. 8:5}

Allora il Beato disse al venerabile Ānanda: «Vieni, Ānanda, andiamo sull’altra
sponda del fiume Hiraññavatī, nel boschetto di alberi \emph{sāla} dei Malla
sulla curva dove si svolta verso Kusinārā».

«E sia, Signore», rispose il venerabile Ānanda. Allora il Beato andò con una
grande comunità di bhikkhu sull’altra sponda del fiume Hiraññavatī, nel
boschetto di alberi \emph{sāla} dei Malla sulla curva dove si svolta verso
Kusinārā. Poi egli disse al venerabile Ānanda: «Ānanda, per favore, preparami un
letto con la testa a nord tra i due alberi \emph{sāla} gemelli. Sono stanco e
voglio giacere».

«E sia, Signore», rispose il venerabile Ānanda, e così fece. Allora il Beato si
mise a giacere sul suo lato destro nella posizione del leone, con un piede
sovrapposto all’altro, consapevole e pienamente presente.

In quell’occasione, i due alberi \emph{sāla} gemelli erano completamente
ricoperti di fiori, benché non fosse la giusta stagione. Si sparsero, si
diffusero e cosparsero il corpo del Beato per venerazione nei suoi riguardi. E
dei celestiali fiori di \emph{mandārava} e della celestiale polvere di legno di
sandalo caddero dal cielo e si sparsero, si diffusero e cosparsero il corpo del
Beato per venerazione nei suoi riguardi. E della celestiale musica risuonò e
delle celestiali canzoni furono cantate nel cielo per venerazione nei suoi
riguardi.

Allora il Beato disse ad Ānanda: «Ānanda, i due alberi \emph{sāla} gemelli sono
completamente ricoperti di fiori, benché non sia la giusta stagione. Si
spargono, si diffondono e cospargono il corpo del Beato per venerazione nei suoi
riguardi. E dei celestiali fiori di mandārava e della celestiale polvere di
legno di sandalo cadono dal cielo e si spargono, si diffondono e cospargono il
corpo del Beato per venerazione nei suoi riguardi. E della celestiale musica
risuona e delle celestiali canzoni sono cantate nel cielo per venerazione nei
suoi riguardi. Non è però così che si onora, rispetta, ossequia, riverisce e
venera un Perfetto: è piuttosto un bhikkhu o una bhikkhuṇī, un seguace laico o
una seguace laica che vive in accordo con il Dhamma, che entra nella giusta
strada, che cammina nel Dhamma, che onora, rispetta, ossequia, riverisce e
venera un Perfetto con la maggiore venerazione possibile. Perciò, Ānanda,
addestratevi in questo modo: “Noi vivremo nella via del Dhamma, entreremo nella
giusta strada e cammineremo nel Dhamma”».

Proprio in quel momento il venerabile Upavāna si trovava in piedi di fronte al
Beato, facendogli aria con un ventaglio. Allora il Beato lo congedò, dicendo:
«Vai, bhikkhu, non stare di fronte a me».

Il venerabile Ānanda pensò: «Il venerabile Upavāna per lungo tempo è stato
attendente del Beato, gli è stato vicino e lo ha accompagnato da vicino.
All’ultimo momento, tuttavia, il Beato lo congeda, dicendo: “Vai, bhikkhu, non
stare di fronte a me”. Qual è la ragione?». Egli fece questa domanda al Beato,
che rispose: «Ānanda, la maggior parte delle divinità provenienti da dieci
sistemi di mondi sono giunte per vedere il Beato. Per dodici leghe tutt’intorno
al boschetto di alberi \emph{sāla} non c’è posto della grandezza corrispondente
alla punta d’un crine di cavallo che non sia occupato da divinità. Stanno
protestando: “Siamo giunti da lontano per vedere il Perfetto. Di tanto in tanto
Esseri Perfetti sorgono nel mondo, realizzati e completamente illuminati. Questa
notte, nell’ultima veglia, avrà luogo l’ottenimento del Nibbāna definitivo da
parte del Perfetto. E questo eminente bhikkhu sta di fronte al Beato e ci
ostacola la vista, così che all’ultimo momento non saremo in grado di vedere il
Perfetto”. Le divinità stanno protestando, Ānanda».

«Signore, ma quali divinità ha in mente il Beato?».

«Ci sono divinità che percepiscono la terra nello spazio. Si stanno strappando i
capelli e piangono, alzano le braccia e piangono, cadono e rotolano avanti e
indietro, gridando: “Così presto il Beato otterrà il Nibbāna definitivo! Così
presto il Sublime otterrà il Nibbāna definitivo! Così presto l’Occhio svanirà
dal mondo!”. E ci sono divinità che percepiscono la terra nella terra che stanno
facendo le stesse cose. Quelle divinità, però, che sono libere dalla brama si
rassegnano, consapevoli e pienamente presenti: “Le formazioni sono impermanenti.
Come potrebbe avvenire che quel che è nato, giunto all’esistenza, formato e
soggetto alla decadenza non decada? Questo non è possibile”».

«Signore, prima i bhikkhu che trascorrevano la stagione delle piogge in luoghi
differenti erano soliti venire a visitare il Perfetto. In questo modo erano in
grado di vedere e di prestare omaggio a bhikkhu ammirevoli. Signore, ora, però,
quando il Beato sarà andato non saremo più in grado di farlo».

«Ānanda, ci sono quattro luoghi che possono essere d’ispirazione per un uomo di
rango dotato di fede. Quali quattro? Qui il Perfetto è nato: questo è un luogo
da vedere che può essere d’ispirazione per un uomo di rango dotato di fede. Qui
il Perfetto ha scoperto la suprema e piena Illuminazione: questo è un luogo da
vedere che può essere d’ispirazione per un uomo di rango dotato di fede. Qui il
Perfetto ha messo in moto l’incomparabile Ruota del Dhamma: questo è un luogo da
vedere che può essere d’ispirazione per un uomo di rango dotato di fede. Qui il
Perfetto ha ottenuto il Nibbāna definitivo privo di residui del passato
attaccamento: questo è un luogo da vedere che può essere d’ispirazione per un
uomo di rango dotato di fede. Bhikkhu e bhikkhuṇī dotati di fede, seguaci laici
e seguaci laiche verranno, dicendo: “Qui il Perfetto è nato”, “Qui il Perfetto
ha scoperto la piena e suprema Illuminazione”, “Qui il Perfetto ha messo in moto
l’incomparabile Ruota del Dhamma”, “Qui il Perfetto ha ottenuto il Nibbāna
definitivo privo di residui del passato attaccamento”. E tutti coloro che
viaggiano per visitare questi sacrari con cuore fiducioso, alla dissoluzione del
corpo riappariranno in una destinazione felice, perfino in un paradiso celeste».

«Signore, come dobbiamo comportarci con le donne?».

«Non guardatele, Ānanda».

«Signore, se le vediamo, come dobbiamo comportarci?».

«Non rivolgetevi a loro, Ānanda».

«Signore, se ci rivolgiamo a loro, come dobbiamo comportarci?».

«La consapevolezza deve essere mantenuta in essere, Ānanda».

«Signore, come dobbiamo comportarci con i resti del Perfetto?».

«Ānanda, non preoccupatevi di venerare i resti del Perfetto. Per favore,
dedicatevi al vostro scopo, dimorate diligenti, ardenti e autocontrollati per il
vostro bene. Ci sono saggi guerrieri, brāhmaṇa e capifamiglia che credono nel
Perfetto: loro provvederanno a venerare i resti del Perfetto».

«Signore, come si dovrebbero però trattare i resti del Perfetto?».

«Trattate i resti del Perfetto nello stesso modo in cui sono trattati i resti di
un Monarca Universale\footnote{Il mito indiano del Monarca Universale che gira
  la Ruota della Giustizia (in pāli: \emph{cakkavattī}; sanscrito:
  \emph{cakravartin}) è offerto in D. 26 e M. 129} che gira la Ruota della
Giustizia».

«Signore, come si dovrebbero però trattare i resti di un Monarca Universale che
gira la Ruota della Giustizia?».

«I suoi resti vengono avvolti in una stoffa nuova, poi vengono avvolti in panno
di cotone ben battuto, e poi vengono avvolti in una stoffa nuova. E, procedendo
in questo modo, vengono avvolti in cinquecento strati doppi. Poi vengono
collocati in un recipiente di olio, fatto di ferro, che viene chiuso in un altro
recipiente [di ferro]. Poi si accende una pira con tutti i tipi di profumi e i
resti vengono bruciati. Poi gli si erige un monumento a un crocevia. Così è che
si trattano i resti di un Monarca Universale che gira la Ruota della Giustizia.
E i resti del Perfetto devono essere trattati nello stesso modo. Il monumento
del Perfetto deve essere eretto a un crocevia, e chiunque metterà fiori e
profumi su di esso, lo imbiancherà, lo venererà o proverà in cuor suo fiducia
quando si troverà lì, ciò sarà per lungo tempo a vantaggio del suo benessere e
della sua felicità. Costoro sono i quattro che sono degni di un monumento. Quali
quattro? Un Perfetto realizzato e completamente illuminato, un
\emph{Paccekabuddha}, il discepolo di un Perfetto che è un Arahant e un Monarca
Universale che gira la Ruota della Giustizia. E a quale scopo ognuno di questi
quattro è degno di un monumento? Sono in molti coloro che provano fiducia in
cuor loro, pensando: “Questo è il monumento di quel Beato, realizzato e
completamente illuminato”, “Questo è il monumento di quel Beato, un
\emph{Paccekabuddha}”, “Questo è il monumento di un discepolo di quel Beato” o
“Questo è il monumento di quel retto e legittimo sovrano”. Quando lì provano
fiducia in cuor loro, allora alla dissoluzione del corpo, dopo la morte,
riappariranno in una destinazione felice, perfino in un paradiso celeste».

Allora il venerabile Ānanda entrò in una dimora e si mise in piedi appoggiato
alla porta e pianse: «Sono ancora solo un allievo il cui compito non è stato
portato a termine. Il mio insegnante sta per ottenere il Nibbāna definitivo, il
mio insegnante che ha compassione di me!».

Allora il Beato chiese ai bhikkhu: «Bhikkhu, dov’è Ānanda?».

«Signore, è appena entrato in una dimora, e si è messo in piedi appoggiato alla
porta piangendo: “Sono ancora solo un allievo il cui compito non è stato portato
a termine. Il mio insegnante sta per ottenere il Nibbāna definitivo, il mio
insegnante che ha compassione di me!”».

Il Beato disse a un bhikkhu: «Vieni, bhikkhu, va da Ānanda e digli queste parole
a nome mio: “Il Maestro ti chiama, amico Ānanda”».

«E sia, Signore», rispose il bhikkhu, ed egli andò dal venerabile Ānanda e gli
disse: «Il Maestro ti chiama, amico Ānanda».

«E sia, amico», rispose il venerabile Ānanda, ed egli andò dal Beato e, dopo
avergli prestato omaggio, si mise in piedi da un lato. Il Beato gli disse:
«Basta così, Ānanda, non addolorarti, non lamentarti. Non ti ho detto molte
volte che c’è separazione, distacco e divisione da tutto quello che ci è caro e
che amiamo? Come potrebbe avvenire che quel che è nato, giunto all’esistenza,
formato e soggetto alla decadenza non decada? Questo non è possibile. Ānanda, tu
hai per lungo tempo e continuamente assistito il Perfetto con atti corporei di
gentilezza amorevole, in modo servizievole, volenteroso, con sincerità e senza
riserve, e altrettanto con atti verbali e mentali. Tu hai ottenuto meriti,
Ānanda. Continua a sforzarti e presto sarai libero dalle contaminazioni».

Allora il Beato si rivolse ai bhikkhu con queste parole: «Bhikkhu, anche gli
esseri realizzati e completamente illuminati del passato hanno avuto attendenti
che si comportarono con loro come Ānanda ha fatto con me. E anche gli esseri
realizzati e completamente illuminati del futuro avranno attendenti che si
comporteranno con loro come Ānanda ha fatto con me. Ānanda è saggio, bhikkhu.
Egli sa: “Questo è il momento che i bhikkhu vengano e vedano il Beato. Questo è
il momento che le bhikkhuṇī vengano e vedano il Beato. Questo è il momento che i
seguaci laici … che le seguaci laiche vengano e vedano il Beato. Questo è il
momento che i re, i ministri dei re, i settari e i discepoli dei settari vengano
e vedano il Beato».

\suttaRef{D. 16}

«Quattro sono le cose meravigliose e magnifiche in un Monarca Universale che
gira la Ruota della Giustizia. Quali quattro? Se un’assemblea di nobili
guerrieri, di brāhmaṇa, di capifamiglia o monaci giunge per vederlo, l’assemblea
è contenta di vederlo. Se egli parla, l’assemblea è lieta di ascoltarlo. Quando
egli però torna a stare in silenzio, l’assemblea non è ancora paga. Allo stesso
modo ci sono quattro cose meravigliose e magnifiche in Ānanda. Quali quattro? Se
un’assemblea di bhikkhu, di bhikkhuṇī, di seguaci laici o di seguaci laiche
giunge per vedere Ānanda, l’assemblea è contenta di vederlo. Se egli parla,
l’assemblea è lieta di ascoltarlo. Quando egli però torna a stare in silenzio,
l’assemblea non è ancora paga».

\suttaRef{D. 16; A. 4:129-30}

Dopo che egli ebbe parlato in questo modo, Ānanda disse: «Signore, che il Beato
non ottenga il Nibbāna definitivo in questa piccola città con i muri fatti di
fango, in questa città isolata, in questa cittadina di borgata. Ci sono altre
grandi città come Campā, Rājagaha, Sāvatthī, Sāketa, Kosambī e Benares. Che il
Beato ottenga il Nibbāna definitivo dove ci sono molti nobili guerrieri
prominenti, brāhmaṇa e capifamiglia che credono nel Perfetto. Loro venereranno i
resti del Perfetto».\footnote{Secondo il Commentario, a questo punto fu
  pronunciato il \emph{Mahā Sudassana Sutta} (D. 17).}

«Non dire così, Ānanda, non dire “una piccola città con i muri fatti di fango,
una città isolata, una cittadina di borgata”. Qui una volta c’era un re chiamato
Sudassana il Grande. Egli era un retto e legittimo Monarca Universale che girava
la Ruota della Giustizia, un conquistatore dei quattro angoli del mondo, che
rese stabile il suo regno e che possedette i sette tesori. La sua capitale era
Kusinārā, che allora era chiamata Kusavatī, ed essa era larga dodici leghe da
est a ovest, e ampia sette leghe da nord a sud. La regia capitale, Kusavatī, era
potente e prosperosa con tanti abitanti, così affollata di gente e colma di
abbondanza come la regia città capitale degli dèi chiamata Ālakamandā. Nella
regia capitale di Kusavatī non mancarono mai i dieci tipi di suoni, ossia, di
elefanti, cavalli, carrozze, tamburi, tamburelli, liuti, canzoni, cembali, gong,
e delle esclamazioni “Mangia!” “Bevi!” “Assaggia!”, quali dieci suoni».

\suttaRef{D. 16, 17}

«Ora, Ānanda, va a Kusinārā e annuncia ai Malla di Kusinārā: “Questa notte,
Vāseṭṭha, nell’ultima veglia, avrà luogo l’ottenimento del Nibbāna definitivo
del Perfetto. Uscite, Vāseṭṭha, uscite, per non pentirvi dopo pensando: ‘Ha
avuto luogo l’ottenimento del Nibbāna definitivo del Perfetto nel territorio
della nostra città e noi non abbiamo visto il Perfetto nell’ultima ora’ ”».

«E sia, Signore», rispose il venerabile Ānanda. Egli si vestì, prese la ciotola
e la veste superiore ed entrò a Kusinārā con un altro bhikkhu. In quel momento i
Malla di Kusinārā si trovavano nel loro salone per le riunioni per alcuni affari
e altre cose ancora. Il venerabile Ānanda andò nel salone per le riunioni e
annunciò: «Questa notte, Vāseṭṭha, nell’ultima veglia, avrà luogo l’ottenimento
del Nibbāna definitivo del Perfetto. Uscite, Vāseṭṭha, uscite, per non pentirvi
dopo pensando: “Ha avuto luogo l’ottenimento del Nibbāna definitivo del Perfetto
nel territorio della nostra città e noi non abbiamo visto il Perfetto
nell’ultima ora”».

Quando loro udirono queste parole dal venerabile Ānanda, i Malla con i loro
giovani, con le loro fanciulle e matrone furono sgomenti e atterriti.
Sopraffatti dal dolore, alcuni si strapparono i capelli e piansero, altri
alzarono le braccia e piansero, altri ancora caddero e rotolarono avanti e
indietro, gridando: «Così presto il Beato otterrà il Nibbāna definitivo! Così
presto il Sublime otterrà il Nibbāna definitivo! Così presto l’Occhio svanirà
dal mondo!».

Sgomenti e atterriti, sopraffatti dal dolore com’erano, i Malla con i loro
giovani, con le loro fanciulle e matrone andarono con il venerabile Ānanda nel
boschetto di alberi \emph{sāla} dei Malla sulla curva dove si svolta verso
Kusinārā. Allora egli pensò: «Se lascio che i Malla di Kusinārā salutino il
Beato singolarmente, la notte sarà terminata prima che possano finire. E se li
facessi salutare il Beato con una rappresentanza di ogni clan in questo modo:
“Signore, il Malla chiamato così-e-così, con i suoi figli, con sua moglie e con
il suo seguito e i suoi amici, saluta il Beato con il suo capo ai piedi del
Beato”?». E così egli fece. E in questo modo egli fece loro salutare il Beato
nella prima veglia della notte.

Un’asceta itinerante chiamato Subhadda, però, soggiornava in quel momento a
Kusinārā. Egli sentì dire: «Questa notte, nell’ultima veglia, avrà luogo
l’ottenimento del Nibbāna definitivo del monaco Gotama». Allora egli pensò: «Ho
sentito da anziani di rilievo, insegnanti tra gli asceti itineranti, che i
Perfetti appaiono nel mondo di tanto in tanto, realizzati e completamente
illuminati. E questa notte, nell’ultima veglia, avrà luogo l’ottenimento del
Nibbāna definitivo del monaco Gotama. Benché in me ci sia questo dubbio, ho
tuttavia fiducia nel monaco Gotama, che egli possa insegnarmi il Dhamma in modo
che io possa liberarmi da questo dubbio».

Egli si recò nel boschetto di alberi sāla dei Malla sulla curva dove si svolta
verso Kusinārā, si avvicinò al venerabile Ānanda e gli disse tutto quello che
aveva pensato, aggiungendo: «Se solo potessi vedere il monaco Gotama, Maestro
Ānanda».

Il venerabile Ānanda disse: «Basta così, amico Subhadda, non disturbare il
Perfetto. Il Beato è stanco».

L’asceta itinerante Subhadda fece la stessa richiesta una seconda e una terza
volta, e ricevette la stessa risposta. Il Beato ascoltò la loro conversazione.
Allora egli disse al venerabile Ānanda: «Basta così, Ānanda, non impedire a
Subhadda di avvicinarsi, lascia che veda il Perfetto. Qualsiasi cosa voglia
chiedermi, lo farà solo per ottenere la conoscenza, non per disturbarmi, e lui
capirà velocemente quel che gli dirò».

Allora il venerabile Ānanda disse all’asceta itinerante Subhadda: «Vai, amico
Subhadda, il Beato ti dà il permesso».

% FIXME missing »

Egli andò dal Beato e scambiò con lui dei saluti e, quando furono terminati i
formali doveri di reciproca cortesia, egli si mise a sedere da un lato. Allora
egli disse al Beato: «Maestro Gotama, ci sono questi monaci e brāhmaṇa, ognuno
con la propria comunità, con il proprio gruppo, che conducono un gruppo, ognuno
è un rinomato e famoso filosofo, considerato da molti come un santo. Intendo
Pūraṇa Kassapa, Makkhali Gosāla, Ajita Kesakambali, Pakudha Kaccāyana, Sañjaya
Belaṭṭhiputta e Nigaṇṭha Nāthaputta. Hanno avuto conoscenza diretta, come loro
stessi ritengono, oppure alcuni hanno avuto conoscenza diretta e altri no?

«Basta così, Subhadda. Se tutti hanno avuto conoscenza diretta, come loro
ritengono, e altri no, lascia che sia. Ti insegnerò il Dhamma, Subhadda. Ascolta
e presta bene attenzione a quello che dirò».

«E sia, Signore».

«Subhadda, in qualsiasi Dhamma e Disciplina sia assente il Nobile Ottuplice
Sentiero, là è assente il (primo) monaco, è assente il secondo monaco, è assente
il terzo monaco, è assente il quarto monaco.\footnote{I quattro “monaci” sono
  coloro che hanno realizzato la condizione di Chi è Entrato nella Corrente, di
  Chi Torna una Sola Volta, di Chi è Senza Ritorno, di Arahant} In qualsiasi
Dhamma e Disciplina sia presente il Nobile Ottuplice Sentiero, là è presente il
(primo) monaco, è presente il secondo monaco, è presente il terzo monaco, è
presente il quarto monaco. Il Nobile Ottuplice Sentiero è presente in questo
Dhamma e Disciplina, Subhadda, ed è solo qui che è presente il (primo) monaco, è
presente il secondo monaco, è presente il terzo monaco, è presente il quarto
monaco. Le altre dottrine sono prive di monaci. E se questi bhikkhu vivono
rettamente, il mondo non sarà privo di Arahant, di esseri realizzati».

\begin{quote}
All’età di ventinove anni, Subhadda, me ne andai \\
alla ricerca di quel che è salutare. \\
E ora son passati più di cinquant’anni \\
da quando me ne andai, Subhadda. \\
Al di fuori di questa Dispensazione non c’è monaco \\
che percorra, seppur in parte, la via del Dhamma.
\end{quote}

«Non c’è il secondo monaco, né il terzo monaco, né il quarto monaco. Le altre
dottrine sono prive di monaci. Se questi bhikkhu, però, vivono rettamente, il
mondo non sarà privo di Arahant».

Allora l’asceta itinerante Subhadda disse: «È meraviglioso, Signore, è
magnifico, Signore! Il Dhamma è stato chiarito in molti modi dal Beato, come se
egli avesse raddrizzato quel che era capovolto, rivelato quel che era nascosto,
indicato la via a chi è smarrito, alzato una lampada nel buio per chi ha occhi
per vedere forme visibili. Prendo rifugio nel Beato, nel Dhamma e nel Saṅgha dei
bhikkhu. Vorrei abbracciare la vita religiosa e ricevere l’ammissione dal
Beato».

«Chi fa già parte di una setta religiosa, Subhadda, e vuole abbracciare la vita
religiosa e l’ammissione in questo Dhamma e Disciplina è di solito messo in
prova per quattro mesi. Alla fine dei quattro mesi, se i bhikkhu sono
soddisfatti, gli impartiscono l’ammissione alla vita religiosa e lo ammettono
alla condizione di bhikkhu. So, però, che per alcune persone sono state fatte
delle eccezioni».

«Signore, se è così, che io sia messo in prova per quattro anni e, al termine
dei quattro anni, se i bhikkhu sono soddisfatti, mi impartiranno l’ammissione
alla vita religiosa e mi ammetteranno alla condizione di bhikkhu».

Il Beato disse però al venerabile Ānanda: «Ora, Ānanda, impartisci a Subhadda
l’ammissione alla vita religiosa».

«E sia, Signore», rispose il venerabile Ānanda.

Allora l’asceta itinerante Subhadda disse al venerabile Ānanda:\pagenote{%
  Il Commentario afferma che Subhadda fece questa osservazione in ragione
  dell’errata impressione che il Buddha, come alcuni maestri di altre sette, in
  questi ultimi suoi momenti stesse conferendo al suo discepolo il diritto di
  succedergli alla guida del Saṅgha. Egli non è la stessa persona del Subhadda
  menzionato poche pagine dopo.}
«È un guadagno per te, amico Ānanda, è un gran guadagno che tu sia stato
consacrato qui, alla presenza del Maestro, con la consacrazione del discepolo».

E l’asceta itinerante Subhadda ricevette l’ammissione alla vita religiosa sotto
il Beato e ottenne l’ammissione. Non molto tempo dopo la sua ammissione,
dimorando in solitudine, appartato, diligente, ardente e dotato di
autocontrollo, il venerabile Subhadda realizzò la conoscenza diretta, e qui e
ora entrò e dimorò in quella suprema meta della santa vita per la quale gli
uomini di famiglia giustamente lasciano la loro casa per una vita priva di fissa
dimora. Egli ne ebbe la conoscenza diretta: «La nascita è distrutta, la santa
vita è stata vissuta, quel che doveva essere fatto è stato fatto, non ci sarà
altra rinascita». E il venerabile Subhadda divenne uno degli Arahant. Egli fu
l’ultimo dei discepoli del Beato a testimoniare.

Allora il Beato si rivolse al venerabile Ānanda: «Ānanda, tu potresti pensare:
“La parola del Maestro è una cosa del passato, ora non abbiamo più un Maestro”.
Ma non dovresti pensare in questo modo. Il Dhamma e la Disciplina insegnati da
me e stabiliti per voi sono il vostro Maestro dopo che me ne sarò andato. Finora
i bhikkhu si sono rivolti gli uni agli altri con la parola “amico”. Questo non
lo si deve fare dopo che me ne sarò andato. Chi è bhikkhu da più tempo deve
rivolgersi a un bhikkhu più giovane usando il suo nome, il suo nome di famiglia
o “amico”. Chi è bhikkhu da meno tempo deve rivolgersi a un bhikkhu più anziano
con “signore” o con “venerabile”. Quando me ne sarò andato, il Saṅgha potrà, se
lo desidera, abolire le regole più minute e minori. Quando me ne sarò andato, la
sanzione maggiore deve essere imposta al bhikkhu Channa».\pagenote{%
  La storia di come il principe Siddhattha Gotama, il Bodhisatta, lasciò la sua
  casa durante la notte con il suo stalliere, Channa, e il suo cavallo,
  Kanthaka, non si trova nel Canone; vi è però un accenno a Kanthaka nel
  canonico \emph{Vimānavatthu} (vv. 7:7). Quel racconto è offerto nella sua
  completezza nell’Introduzione di Ācariya Buddhaghosa al Commentario ai
  \emph{Jataka}. Questo bhikkhu Channa (identificato con lo stalliere) appare
  nel Vinaya (Pār. 4; Sangh. 12, ecc.) come orgoglioso, ostinato e intollerante
  alle correzioni. Nei sutta si racconta come egli si pentì dopo il
  \emph{Parinibbāna} e chiese aiuto all’Anziano Ānanda. Il risultato del
  discorso di quell’Anziano, fu che egli divenne un Arahant (S. 22:90).}

«Signore, qual è, però, la sanzione maggiore?».

«Qualsiasi cosa il bhikkhu Channa voglia, qualsiasi cosa egli dica, non gli si
deve parlare, né deve essere consigliato o istruito dai bhikkhu».

\suttaRef{D. 16}

Allora il Beato si rivolse ai bhikkhu con queste parole: «Bhikkhu, è possibile
che alcuni bhikkhu abbiano un dubbio o un problema riguardo al Buddha, al Dhamma
o al Saṅgha, o al Sentiero e alla via del progresso spirituale. Domandate,
bhikkhu, così da non provare poi rammarico in questo modo: “Il Maestro era
faccia a faccia con noi e noi, in presenza del Beato, non abbiamo avuto il
coraggio di domandare”».

Quando ciò fu detto, i bhikkhu rimasero in silenzio. Una seconda e una terza
volta il Beato pronunciò le stesse parole e, ogni volta, loro rimasero in
silenzio. Allora egli si rivolse a loro con queste parole: «Bhikkhu, forse non
domandate perché in presenza del Maestro vi sentite in soggezione. Che un amico
lo dica a un amico».

Quando ciò fu detto, loro rimasero in silenzio. Allora il venerabile Ānanda
disse al Beato: «È meraviglioso, Signore, è magnifico! Ho una tale fiducia nel
Saṅgha dei bhikkhu da credere che non ci sia un solo bhikkhu con un dubbio o un
problema riguardo al Buddha, al Dhamma o al Saṅgha, o al Sentiero e alla via del
progresso spirituale».

«Ānanda, tu parli in questo modo per fiducia. Il Perfetto ha però conoscenza che
qui, in questo Saṅgha di bhikkhu non c’è un solo bhikkhu con un dubbio o un
problema riguardo al Buddha, al Dhamma o al Saṅgha, o al Sentiero e alla via del
progresso spirituale. Il più indietro di questi cinquecento bhikkhu è Entrato
nella Corrente, non è più soggetto alla perdizione, certo nella rettitudine e
destinato all’Illuminazione».

Allora il Beato si rivolse ai bhikkhu con queste parole: «In verità, bhikkhu,
questo vi dichiaro: è nella natura di tutte le formazioni di dissolversi.
Raggiungete la perfezione mediante la diligenza».\pagenote{%
  Forse la traduzione del prof. T.W. Rhys David «addestratevi per la vostra
  salvezza con diligenza», che T.S. Eliot ha fatto entrare nei classici della
  letteratura citandola nella sua \emph{Waste Land} meriterebbe di essere
  conservata; sembra però un po’ troppo libera. Le ultime parole in lingua pāḷi
  sono: «Handa ‘dāni bhikkhave āmantayāmi vo: Vaya-dhammā sankhārā; appamādena
  sampādetha».}

\suttaRef{D. 16; A. 4:76}

\label{pag364}%
Queste furono le ultime parole del Beato.

Allora il Beato entrò nel primo jhāna. Emergendo da quello, entrò nel secondo
jhāna. Emergendo da quello, entrò nel terzo jhāna. Emergendo da quello, entrò
nel quarto jhāna. Emergendo da quello, entrò nella base consistente
dell’infinità dello spazio. Emergendo da quella, entrò nella base consistente
dell’infinità della coscienza. Emergendo da quella, entrò nella base consistente
del nulla-è. Emergendo da quella, entrò nella base consistente della
né-percezione-né-non-percezione. Emergendo da quella, entrò nella cessazione
della percezione e della sensazione.

Allora il venerabile Ānanda disse al venerabile Anuruddha: «Signore, il Beato ha
ottenuto il Nibbāna definitivo».

«No, amico. Il Beato non ha ottenuto il Nibbāna definitivo, ha ottenuto la
cessazione della percezione e della sensazione».

Allora il Beato, emergendo dalla cessazione della percezione e della sensazione,
entrò nella base consistente della né-percezione-né-non-percezione. Emergendo da
quella, entrò nella base consistente del nulla-è. Emergendo da quella, entrò
nella base consistente dell’infinità della coscienza. Emergendo da quella, entrò
nella base consistente dell’infinità dello spazio. Emergendo da quella, entrò
nel quarto jhāna. Emergendo da quello, entrò nel terzo jhāna. Emergendo da
quello, entrò nel secondo jhāna. Emergendo da quello, entrò nel primo jhāna.
Emergendo da quello, entrò nel secondo jhāna. Emergendo da quello, entrò nel
terzo jhāna. Emergendo da quello, entrò nel quarto jhāna. Ed emergendo dal
quarto jhāna, il Beato ottenne il Nibbāna definitivo.

All’ottenimento del Nibbāna definitivo del Beato, ci fu un gran terremoto,
pauroso e orripilante, e i tamburi del cielo risuonarono.

All’ottenimento del Nibbāna definitivo del Beato, Brahmā Sahampati esclamò
questa strofa:

\begin{quote}
Non c’è essere al mondo che non debba deporre \\
il proprio aggregato temporaneo, \\
e perfino un tal Maestro senza pari \\
in tutto il mondo, perfetto, con i poteri, \\
illuminato, ha ottenuto la completa estinzione.
\end{quote}

\suttaRef{D. 16; S. 6:15}

All’ottenimento del Nibbāna definitivo del Beato, Sakka, Sovrano degli dèi,
esclamò questa strofa:

\begin{quote}
Le formazioni sono impermanenti, \\
la loro natura è di sorgere e scomparire, \\
e qualsiasi cosa sorga deve cessare: \\
la vera beatitudine è nel loro acquietarsi.
\end{quote}

\suttaRef{D. 16; S. 6:15}

All’ottenimento del Nibbāna definitivo del Beato, il venerabile Anuruddha
esclamò questa strofa:

\begin{quote}
Perfino uno come lui, con la sua mente in pace, \\
rimase privo del respiro. Senza desideri, \\
il Veggente completò il suo tempo, intento nella pace. \\
Sopportò le sue sensazioni con cuore svincolato: \\
la liberazione del suo cuore fu come l’estinzione di una fiamma.
\end{quote}

All’ottenimento del Nibbāna definitivo del Beato, il venerabile Ānanda esclamò
questa strofa:

\begin{quote}
Oh, allora, paralizzante terrore, \\
oh, allora, capelli ritti per l’orrore – \\
l’Illuminato e supremamente onorato \\
ha ottenuto l’estinzione suprema.
\end{quote}

\suttaRef{D. 16; S. 6:15}

E all’ottenimento del Nibbāna definitivo del Beato, alcuni bhikkhu che non erano
liberi dalla brama alzarono le braccia e piansero, altri ancora caddero e
rotolarono avanti e indietro, gridando: «Così presto il Beato ha ottenuto il
Nibbāna definitivo! Così presto il Sublime ha ottenuto il Nibbāna definitivo!
Così presto l’Occhio è svanito dal mondo!». Coloro che però erano liberi dalla
brama, consapevoli e pienamente presenti, dissero: «Le formazioni sono
impermanenti. Come potrebbe avvenire che quel che è nato, giunto all’esistenza,
formato e soggetto alla decadenza non decada? Questo non è possibile».

Allora il venerabile Anuruddha si rivolse ai bhikkhu con queste parole: «Basta
così, amici, non addoloratevi, non lamentatevi. Non è già stato dichiarato dal
Beato che c’è separazione, distacco e divisione da tutto quello che ci è caro e
che amiamo? Come potrebbe avvenire che quel che è nato, giunto all’esistenza,
formato e soggetto alla decadenza non decada? Questo non è possibile. Le
divinità stanno protestando, amici».

«Signore, ma quali divinità ha in mente il venerabile Anuruddha?».

«Amici, ci sono divinità che percepiscono la terra nello spazio. Si stanno
strappando i capelli e piangono, alzano le braccia e piangono, cadono e rotolano
avanti e indietro, gridando: “Così presto il Beato ha ottenuto il Nibbāna
definitivo! Così presto il Sublime ha ottenuto il Nibbāna definitivo! Così
presto l’Occhio è svanito dal mondo!”. E ci sono divinità che percepiscono la
terra nella terra che stanno facendo le stesse cose. Quelle divinità, però, che
sono libere dalla brama si rassegnano, consapevoli e pienamente presenti: “Le
formazioni sono impermanenti. Come potrebbe avvenire che quel che è nato, giunto
all’esistenza, formato e soggetto alla decadenza non decada? Questo non è
possibile”».

Il venerabile Anuruddha e il venerabile Ānanda passarono il resto della notte in
discorsi di Dhamma. Allora il venerabile Anuruddha disse al venerabile Ānanda:
«Andiamo, amico, andiamo a Kusinārā e annunciamo ai Malla di Kusinārā:
“Vāseṭṭha, il Beato ha ottenuto il Nibbāna definitivo. Ora è tempo di fare quel
che reputate opportuno”».

«E sia, Signore», rispose il venerabile Ānanda. Ed essendo mattino, egli si
vestì, prese la ciotola e la veste superiore, ed entrò a Kusinārā con un altro
bhikkhu. In quel momento i Malla di Kusinārā si trovavano nel loro salone per le
riunioni per alcuni affari e altre cose ancora. Il venerabile Ānanda andò nel
salone per le riunioni e annunciò: «Vāseṭṭha, il Beato ha ottenuto il Nibbāna
definitivo».

Quando loro udirono queste parole dal venerabile Ānanda, i Malla con i loro
giovani, con le loro fanciulle e matrone erano sgomenti e atterriti. Sopraffatti
dal dolore, alcuni si strapparono i capelli e piansero, altri alzarono le
braccia e piansero, altri ancora caddero e rotolarono avanti e indietro,
gridando: «Così presto il Beato ha ottenuto il Nibbāna definitivo! Così presto
il Sublime ha ottenuto il Nibbāna definitivo! Così presto l’Occhio è svanito dal
mondo!».

Allora i Malla di Kusinārā impartirono ordini agli uomini: «Raccogliete profumi,
fiori e tutti gli strumenti musicali di Kusinārā». E loro portarono profumi,
fiori e tutti gli strumenti musicali di Kusinārā, e anche cinquecento lunghezze
di stoffa nel boschetto di alberi \emph{sāla} dei Malla sulla curva dove si
svolta verso Kusinārā, ove giaceva il corpo del Beato. E loro trascorsero quel
giorno prestando omaggio, rispetto, riverenza e venerazione al corpo del Beato
con danze, canzoni, musica, ghirlande e profumi, e facendo tettoie e padiglioni
di stoffa. Allora pensarono: «Oggi è troppo tardi per cremare il corpo del
Beato, lo faremo domani». E così trascorsero il secondo, il terzo, il quarto, il
quinto e il sesto giorno.

Il settimo giorno pensarono: «Portiamo il corpo del Beato fuori dalla città
verso sud, in un posto a sud della città, prestando omaggio, rispetto, riverenza
e venerazione al corpo del Beato con danze, canzoni, musica, ghirlande e
profumi, e là, a sud della città, cremiamo il corpo del Beato».

Allora otto Malla eminenti lavarono il loro capo e indossarono indumenti nuovi.
Pensando di sollevare il corpo del Beato, non riuscirono a farlo. Ne chiesero la
ragione al venerabile Anuruddha.

«Voi, Vāseṭṭha, avete un’intenzione, mentre le divinità ne hanno un’altra».

«Allora, Signore, qual è l’intenzione delle divinità?».

«La vostra intenzione, Vāseṭṭha, è questa: “Portiamo il corpo del Beato fuori
dalla città verso sud, in un posto a sud della città, prestando omaggio,
rispetto, riverenza e venerazione al corpo del Beato con danze, canzoni, musica,
ghirlande e profumi, e là, a sud della città, cremiamo il corpo del Beato”.
L’intenzione delle divinità è questa: “Portiamo il corpo del Beato fuori dalla
città verso nord, in un posto a nord della città, prestando omaggio, rispetto,
riverenza e venerazione al corpo del Beato con danze, canzoni, musica, ghirlande
e profumi, e poi, entrando dalla porta a nord, portiamo il corpo del Beato
attraversando il centro verso il centro della città, dopo di che usciamo dalla
porta a est e là, dove i Malla hanno un sacrario chiamato Makuṭabandhana a est
della città, cremiamo il corpo del Beato».

«Signore, sia come vogliono le divinità».

In quel momento Kusinārā fu tutta cosparsa, perfino i mucchi di rifiuti e i
cumuli d’immondizia, fino all’altezza delle ginocchia con fiori di
\emph{mandārava}.

Così, prestando onore, rispetto, riverenza e venerazione al corpo del Beato con
danze, canzoni, musica, ghirlande e profumi sia divini sia umani, le divinità
con i Malla di Kusinārā portarono il corpo del Beato fuori dalla città verso
nord, in un posto a nord della città, ed entrando dalla porta a nord, portarono
il corpo del Beato attraversando il centro verso il centro della città, e
uscendo dalla porta a est, dove i Malla hanno un sacrario chiamato
Makuṭabandhana a est della città, lo deposero.

Allora i Malla di Kusinārā dissero al venerabile Ānanda: «Signore, Ānanda, come
dobbiamo trattare i resti del Perfetto?».

«Trattate i resti del Perfetto, Vāseṭṭha, come sono trattati i resti di un
Monarca Universale che gira la Ruota della Giustizia».

«Signore, Ānanda, come lo si fa?».

«I resti di un Monarca Universale che gira la Ruota della Giustizia vengono
avvolti in una stoffa nuova, Vāseṭṭha, poi vengono avvolti in panno di cotone
ben battuto, e poi vengono avvolti in una stoffa nuova. E, procedendo in questo
modo, vengono avvolti in cinquecento strati doppi. Poi vengono collocati in un
recipiente di olio, fatto di ferro, che viene chiuso in un altro recipiente di
ferro. Poi si accende una pira con tutti i tipi di profumi e i resti vengono
bruciati. Poi gli si erige un monumento a un crocevia. Così è che si trattano i
resti di un Monarca Universale che gira la Ruota della Giustizia. E i resti del
Perfetto devono essere trattati nello stesso modo. Il monumento del Perfetto
deve essere eretto a un crocevia, e chiunque metterà fiori e profumi su di esso,
lo imbiancherà, lo venererà o proverà in cuor suo fiducia quando si troverà lì,
ciò sarà per lungo tempo a vantaggio del suo benessere e della sua felicità».

A quel punto i Malla di Kusinārā impartirono ordini agli uomini di raccogliere
tutto il cotone battuto dei Malla. Poi avvolsero il corpo del Beato in una
stoffa nuova, e dopo lo avvolsero nel cotone battuto, e dopo ancora lo avvolsero
in una stoffa nuova. E, avendo in quel modo avvolto il corpo del Beato in
cinquecento strati doppi, lo collocarono in un recipiente di olio, fatto di
ferro, che chiusero in un altro recipiente di ferro. Poi eressero una pira,
aggiungendo tutti i tipi di profumi, e portarono i resti del Beato sulla pira.

\suttaRef{D. 16}

In quel momento il venerabile Mahā-Kassapa stava viaggiando sulla strada
principale che da Pāvā porta a Kusinārā con un largo seguito di bhikkhu, con
cinquecento bhikkhu. Allora egli lasciò la strada e si mise a sedere ai piedi di
un albero. Nel frattempo un asceta mendicante, che aveva raccolto un fiore di
\emph{mandārava} a Kusinārā, stava viaggiando su quella strada. Il venerabile
Mahā-Kassapa lo vide arrivare. Gli chiese: «Conosci il nostro Maestro, amico?».

«Sì, amico, lo conosco. Il monaco Gotama ha ottenuto il Nibbāna definitivo sette
giorni fa. È così che ho avuto questo fiore di \emph{mandārava}».

Alcuni bhikkhu che non erano liberi dalla brama alzarono le braccia e piansero,
altri ancora caddero e rotolarono avanti e indietro, gridando: «Così presto il
Beato ha ottenuto il Nibbāna definitivo! Così presto il Sublime ha ottenuto il
Nibbāna definitivo! Così presto l’Occhio è svanito dal mondo!». Coloro che però
erano liberi dalla brama, consapevoli e pienamente presenti, dissero: «Le
formazioni sono impermamenti. Come potrebbe avvenire che quel che è nato, giunto
all’esistenza, formato e soggetto alla decadenza non decada? Questo non è
possibile».

C’era però un [bhikkhu] seduto nell’assemblea chiamato Subhadda che aveva
abbracciato la vita religiosa quando era anziano. Egli disse a quei bhikkhu:
«Basta così, amici, non addoloratevi, non lamentatevi. Ci siamo ben liberati dal
Grande Monaco. Siamo stati frustrati dalle sue parole: “Questo vi è consentito,
questo non vi è consentito”. Ora faremo quello che ci piace e non faremo quello
che non ci piace».

Allora il venerabile Mahā-Kassapa si rivolse ai bhikkhu con queste parole:
«Basta così, amici, non addoloratevi, non lamentatevi. Non è già stato
dichiarato dal Beato che c’è separazione, distacco e divisione da tutto quello
che ci è caro e che amiamo? Come potrebbe avvenire che quel che è nato, giunto
all’esistenza, formato e soggetto alla decadenza non decada? Questo non è
possibile».

\suttaRef{D. 16; Vin. Cv. 11:1}

Quattro Malla eminenti che si erano lavati il capo e avevano indossato indumenti
nuovi pensarono: «Accendiamo la pira del Beato». Non riuscirono però a farlo. Ne
chiesero la ragione al venerabile Anuruddha.

«Le divinità hanno un’altra intenzione, Vāseṭṭha».

«Allora, Signore, qual è l’intenzione delle divinità?».

«L’intenzione delle divinità è questa, Vāseṭṭha: “C’è il venerabile Mahā-Kassapa
che sta viaggiando sulla strada principale che da Pāvā porta a Kusinārā con un
largo seguito di bhikkhu, con cinquecento bhikkhu. La pira del Beato non sarà
accesa finché il venerabile Mahā-Kassapa non avrà salutato con il suo capo il
Beato”».

«Allora, Signore, sia come vogliono le divinità».

Il venerabile Mahā-Kassapa giunse alla pira del Beato nel Sacrario
Makuṭabandhana dei Malla a Kusinārā. Dopo averlo fatto, sistemò la veste
superiore su una spalla e, alzando le mani giunte, effettuò per tre volte la
circumambulazione della pira girando a destra. Allora i piedi del Beato furono
mostrati, ed egli prostrò il capo ai piedi del Beato. E i cinquecento bhikkhu
sistemarono la veste superiore su una spalla, e fecero come aveva fatto il
venerabile Mahā-Kassapa. Appena ebbero finito, però, la pira s’incendiò da sé. E
proprio come quando il burro o l’olio bruciano senza produrre brace o cenere,
allo stesso modo, quando il corpo del Beato bruciò, né la pelle esterna, né la
pelle interna, né la carne, né i tendini, né il liquido sinoviale produssero
brace o cenere. Restarono solo le ossa. E dei cinquecento strati doppi solo due
bruciarono: il più interno e il più esterno.

Quando il corpo del Beato fu consumato, una cascata d’acqua cadde dal cielo ed
estinse la pira, e altra acqua sgorgò dalla terra ed estinse la pira, e i Malla
di Kusinārā estinsero la pira con ogni genere di acqua profumata.

Allora i Malla conservarono le ossa del Beato nel salone per le riunioni per
sette giorni, e fecero un traliccio con delle lance circondato da un bastione di
archi, e prestarono onore, rispetto, riverenza e venerazione ad esse con danze,
canzoni, musica, ghirlande e profumi.

Il re Ajātasattu di Magadha sentì dire: «Sembra che il Beato abbia ottenuto il
Nibbāna definitivo a Kusinārā». Allora egli inviò un messo ai Malla di Kusinārā
con la richiesta: «Il Beato era un guerriero, anch’io sono un guerriero. Sono
degno di condividere le ossa del Beato. Anche io costruirò un monumento e
organizzerò una cerimonia».

E i Licchavi di Vesālī sentirono dire queste stesse cose e anche loro inviarono
un messo con la richiesta: «Il Beato era un guerriero, anche noi siamo
guerrieri. Anche noi siamo degni di condividere le ossa del Beato. Anche noi
costruiremo un monumento e organizzeremo una cerimonia».

E i Sakya di Kapilavatthu sentirono dire queste stesse cose e anche loro
inviarono un messo con la richiesta: «Il Beato era il più grande dei nostri
consanguinei. Anche noi siamo degni di condividere le ossa del Beato. Anche noi
costruiremo un monumento e organizzeremo una cerimonia».

E i Bulaya di Allakappaka sentirono dire queste stesse cose e anche loro
inviarono un messo con la richiesta: «Il Beato era un guerriero, anche noi siamo
guerrieri. Anche noi siamo degni di condividere le ossa del Beato. Anche noi
costruiremo un monumento e organizzeremo una cerimonia».

E i Koliya di Rāmagāma sentirono dire queste stesse cose e anche loro inviarono
un messo con la richiesta: «Il Beato era un guerriero, anche noi siamo
guerrieri. Anche noi siamo degni di condividere le ossa del Beato. Anche noi
costruiremo un monumento e organizzeremo una cerimonia».

E il brāhmaṇa dell’isola di Veṭha sentì dire queste stesse cose e anche lui
inviò un messo con la richiesta: «Il Beato era un guerriero, io sono un
brāhmaṇa. Anche io sono degno di condividere le ossa del Beato. Anche io
costruirò un monumento e organizzerò una cerimonia».

E i Malla di Pāvā sentirono dire queste stesse cose e anche loro inviarono un
messo con la richiesta: «Il Beato era un guerriero, anche noi siamo guerrieri.
Anche noi siamo degni di condividere le ossa del Beato. Anche noi costruiremo un
monumento e organizzeremo una cerimonia».

Quando ciò fu detto, i Malla riunirono i messi e risposero loro in questo modo:
«Il Beato ha ottenuto il Nibbāna definitivo nel territorio della nostra città.
Non rinunceremo alle ossa del Beato».

Allora il brāhmaṇa Doṇa si rivolse al gruppo riunitosi con queste strofe:

\begin{quote}
Signori, ascoltate da me una parola: \\
il nostro Risvegliato predicò la pazienza. \\
Così male ce ne verrà \\
se dovessimo giungere a uno scontro per la divisione delle ossa \\
di quest’eccelso personaggio. \\
Signori, che noi tutti insieme in armonia \\
si concordi una divisione in otto parti. \\
Che monumenti siano eretti ampi e lontani, \\
così che in molti possano ottenere fiducia nel Veggente.
\end{quote}

«Allora, brāhmaṇa, dividi tu stesso e distribuisci equamente in otto parti le
ossa del Beato».

«E sia, signori», egli rispose, e divise e distribuì equamente in otto parti le
ossa del Beato. Allora egli chiese al gruppo riunito in assemblea: «Datemi
questo contenitore, signori. Anche io costruirò un monumento e organizzerò una
cerimonia». E loro gli diedero il contenitore.

I Moriya di Pipphalivana sentirono dire: «Sembra che il Beato abbia ottenuto il
Nibbāna definitivo a Kusinārā». Allora inviarono un messo con la richiesta: «Il
Beato era un guerriero, anche noi siamo guerrieri. Anche noi siamo degni di
condividere le ossa del Beato. Anche noi costruiremo un monumento e
organizzeremo una cerimonia».

«Non sono rimaste altre ossa del Beato da dividere. Sono state tutte
distribuite. Potete prendere le ceneri da qui». Così loro presero le ceneri.

Allora Ajātasattu Vedehiputta, re di Magadha, fece costruire un monumento per le
ossa del Beato e organizzò una cerimonia. E tutti gli altri fecero nello stesso
modo. Ci furono così otto monumenti per le ossa del Beato, uno per il
contenitore e uno per le ceneri. Questo è quel che avvenne.

\suttaRef{D. 16}

