\chapter{La fine del primo ventennio}

\narrator{Secondo narratore.} La decima stagione delle piogge successiva
all’Illuminazione fu trascorsa a Pārileyyaka, mentre la disputa di
Kosambī era al culmine. La stessa tradizione riporta che l’undicesima
stagione delle piogge fu trascorsa nelle colline del sud – le colline a
sud di Rājagaha – e che allora accadde il seguente evento.


\voice{Prima voce.} Così ho udito. Una volta il Beato soggiornava nel regno di
Magadha, nel villaggio di Ekanālā. Era il tempo della semina e Kasi
(l’“aratore”) Bhāradvāja della casta dei brāhmaṇa aveva ben cinquecento
aratri al lavoro. Di mattino presto il Beato si vestì, prese la ciotola
e la veste superiore, e andò dove si stava svolgendo il lavoro di Kasi
Bhāradvāja. Allora il brāhmaṇa stava distribuendo il cibo. Il Beato andò
dove era distribuito il cibo e si mise in piedi da un lato. Il brāhmaṇa,
vedendolo attendere per la questua, disse:


«Io aro, monaco, e semino, e siccome ho arato e seminato, mangio. Anche
tu, monaco, dovresti arare e seminare e, dopo aver arato e seminato,
mangerai».


«Anche io, brāhmaṇa, aro e semino e, dopo aver arato e seminato,
mangio».


«Non vediamo alcun giogo, né aratro, né ganascia, né pungolo e neanche i
buoi del Maestro Gotama. Tuttavia il Maestro Gotama ha detto: “Anche io,
brāhmaṇa, aro e semino e, dopo aver arato e seminato, mangio”». Egli
allora si rivolse al Beato in strofe:


\begin{quote}
Tu pretendi di essere un aratore, tuttavia \\
noi non vediamo la tua aratura. \\
Rispondi perciò, signore, così che \\
si possa vedere la tua aratura.


Il seme è la fede, la mia pioggia è l’autocontrollo, \\
il mio aratro e il mio giogo sono la comprensione, \\
il mio palo è la coscienza, la mente è la mia cinghia, \\
e la consapevolezza è la mia ganascia e il mio pungolo. \\
Controllato nel corpo e nella parola \\
e modesto nell’assunzione del cibo, \\
la Verità è il mio raccolto, \\
la rinuncia è la mia libertà dal giogo. \\
Il mio bue imbrigliato è l’energia \\
che conduce alla cessazione dei legami \\
per andare dove non c’è alcun dolore, \\
senza che si torni di nuovo indietro. \\
Questa è la mia aratura, \\
Ciò Che Non Muore è il suo frutto. \\
Chi ara in questo modo sarà libero \\
Da ogni genere di sofferenza.
\end{quote}

Allora Kasi Bhāradvāja riempì una grande ciotola di bronzo con riso
cotto nel latte e la portò dal Beato: «Che il Maestro Gotama mangi il
riso cotto nel latte. Il Maestro Gotama è un aratore perché la sua
aratura ha come frutto Ciò Che Non Muore».


\begin{quote}
Non posso ottenere ricompense per i miei versi, \\
questa è la legge dei profeti. Gli Esseri Illuminati \\
non accettano ricompense per i loro versi, \\
questo è il loro costume finché prevale la loro legge. \\
Quando un profeta è libero dalle contaminazioni, \\
placati i conflitti – come voi direste: \\
“ha raggiunto l’Assoluto”\footnote{Il termine \emph{kevalī} (“ha raggiunto l’Assoluto”) pare fosse usato dal Buddha quando si rivolgeva ai brāhmaṇa.} – \\
allora offrite a lui doni con altri pensieri nella mente: \\
egli è il campo per coloro che mieteranno meriti.
\end{quote}

«A chi darò questo riso cotto nel latte, Maestro Gotama?».


«Brāhmaṇa, in questo mondo con i suoi deva, con i suoi Māra e con le sue
divinità, in questa generazione con i suoi monaci e brāhmaṇa, con i suoi
principi e uomini, non vedo nessuno che possa ben digerire questo riso
cotto nel latte dopo averlo mangiato, salvo che non sia un Essere
Perfetto o un suo discepolo. Perciò, brāhmaṇa, getta via quel riso cotto
nel latte ove non c’è erba o versalo in acqua ove non ci sia vita».


Kasi Bhāradvāja il brāhmaṇa versò il riso cotto nel latte in acqua ove
non c’era vita. Appena lo ebbe versato nell’acqua, esso sibilò e bollì
ed emise fumo e vapore. Proprio come una ganascia per arare riscaldata
per un giorno intero e gettata nell’acqua avrebbe sibilato e bollito ed
emesso fumo e vapore, così avvenne al riso cotto nel latte.


Allora il brāhmaṇa fu colto dallo sgomento e i suoi capelli si
rizzarono. Andò dal Maestro Gotama, si prostrò ai suoi piedi e disse:
«Magnifico, Maestro Gotama! Desidero abbracciare la vita religiosa e
ricevere l’ammissione dal Maestro Gotama». E non molto tempo dopo il
venerabile Bhāradvāja divenne uno degli Arahant.


\suttaRef{Sn. 1:4; S. 7:11}


\narrator{Secondo narratore.} Il novizio Rāhula, il figlio del Buddha, aveva ora
diciotto anni. Il Buddha dimorava nel Boschetto di Jeta e un mattino era
andato in città per la questua. Suo figlio lo seguiva da vicino e,
mentre lo seguiva, i suoi pensieri vagarono e cominciò a chiedersi quale
avrebbe potuto essere il suo futuro se suo padre fosse diventato un
Monarca Universale, com’era stato predetto, e non avesse rinunciato alla
vita famigliare.


\voice{Prima voce.} Mentre il venerabile Rāhula lo stava seguendo da vicino, il
Beato si girò e lo guardò, e si rivolse a lui in questo modo: «Rāhula,
qualsiasi forma materiale, sia essa passata, futura o presente, interna
o esterna, grossolana o sottile, inferiore o superiore, vicina o
lontana, dovrebbe essere considerata per quello che realmente è, con
retta comprensione, in questo modo: “Questo non è mio, questo non è ciò
che io sono, questo non è il mio sé”».


«Solo la forma materiale, Beato? Solo la forma materiale, Sublime?».


«La forma materiale, Rāhula, la sensazione, la percezione, le formazioni
mentali e la coscienza».


Allora il venerabile Rāhula pensò: «Chi mai può entrare in città per la
questua dopo essere stato pubblicamente ammonito dal Beato?». Ed egli
tornò indietro e si mise a sedere sotto un albero a gambe incrociate,
con il corpo eretto e con la consapevolezza fissa davanti a lui. Il
venerabile Sāriputta lo vide mentre stava così e gli disse: «Rāhula,
mantieni in essere la consapevolezza del respiro. Se la mantieni in
essere e la sviluppi bene, essa reca grande frutto e molte benedizioni».


Quando fu sera, il venerabile Rāhula si alzò dal ritiro e andò dal
Beato. Dopo avergli prestato omaggio, si mise a sedere da un lato.
Allora egli disse: «Signore, come dovrebbe essere mantenuta in essere e
ben sviluppata la consapevolezza del respiro affinché essa possa recare
grande frutto e molte benedizioni?».


\suttaRef{M. 62}


\narrator{Secondo narratore.} Il Buddha gli descrisse prima in dettaglio i quattro
elementi primari della forma materiale – terra o solidità, acqua o
coesione, fuoco o temperatura e maturazione, e aria o dilatazione e
movimento – e dello spazio, e come ognuno di essi dovrebbe essere
considerato allo stesso modo della forma materiale. Allora egli disse:


\voice{Prima voce.} «Cerca di essere come la terra, Rāhula. Così facendo, quando
sorgono i contatti piacevoli o spiacevoli, essi non invaderanno il tuo
cuore e non resteranno lì, proprio come quando la gente butta cose
pulite o cose sporche o escrementi o urina o sputo o pus o sangue sulla
terra, e la terra non prova vergogna, umiliazione o disgusto. Cerca di
essere come l’acqua, Rāhula. Quando la gente lava via queste cose con
l’acqua, l’acqua non prova vergogna, umiliazione o disgusto. Cerca di
essere come il fuoco Rāhula. Quando il fuoco brucia queste cose, il
fuoco non prova vergogna, umiliazione o disgusto. Cerca di essere come
l’aria, Rāhula. Così facendo, quando sorgono i contatti piacevoli o
spiacevoli, essi non invaderanno il tuo cuore e non resteranno lì,
proprio come quando il vento porta via cose pulite o sporche, o
escrementi o urina o sputo o pus o sangue sulla terra, e l’aria non
prova vergogna, umiliazione o disgusto. Cerca di essere come lo spazio,
Rāhula. Così facendo, quando sorgono i contatti piacevoli o spiacevoli,
essi non invaderanno il tuo cuore e non resteranno lì, perché lo spazio
non ha luogo in cui restare».


«Pratica la gentilezza amorevole per vincere la malevolenza. Pratica la
compassione per vincere la crudeltà. Pratica la gioia empatica per
vincere l’apatia. Pratica l’equanimità per vincere il risentimento.
Pratica la contemplazione della repulsività del corpo per vincere la
lussuria. Pratica la contemplazione dell’impermanenza per vincere la
presunzione dell’“io sono”. Pratica la consapevolezza del respiro,
perché quando essa è mantenuta in essere e ben sviluppata, reca gran
frutto e molte benedizioni».


\suttaRef{M. 62}


\narrator{Secondo narratore.} Il Buddha descrisse allora i sedici modi in cui può
essere praticata la consapevolezza del respiro.


\narrator{Primo narratore.} Il raggiungimento della condizione di Arahant da parte
del novizio Rāhula è narrato in seguito.


\narrator{Secondo narratore.} Nella successiva stagione delle piogge, la
dodicesima, il Buddha si trovò a Verañjā.


\label{pag137}\textbf{Seconda voce.} Avvenne questo. Il Buddha, il Beato, soggiornava a
Verañjā, ai piedi dell’albero \emph{nimba} di Naḷeru con una grande comunità
di bhikkhu, di cinquecento bhikkhu, quando un brāhmaṇa di Verañjā sentì
parlare del Beato e decise di andare ad incontrarlo. Andò da lui e
scambiò con lui dei saluti e, quando furono terminati i formali doveri
di reciproca cortesia, egli si mise a sedere da un lato. Disse: «Maestro
Gotama, ho sentito che il monaco Gotama non presta omaggio ai brāhmaṇa
che sono vecchi, anziani, gravati dagli anni, avanti nella vita e giunti
allo stadio finale, che egli non si alza in piedi per loro né li invita
a sedersi. E, inoltre, vedo che, infatti, così è, perché il Maestro
Gotama in realtà non fa queste cose. Questo non va bene, Maestro
Gotama».


«Brāhmaṇa, in questo mondo con i suoi deva, con i suoi Māra e con le sue
divinità, in questa generazione con i suoi monaci e brāhmaṇa, con i suoi
principi e uomini, non vedo nessuno al quale io possa prestare omaggio o
per il quale alzarmi in piedi o invitarlo a sedersi, perché se un Essere
Perfetto prestasse omaggio o si alzasse per qualcuno o lo invitasse a
sedersi, a costui gli si spaccherebbe la testa».


«Il Maestro Gotama è privo di gusto».


«C’è una ragione per la quale si potrebbe giustamente dire che il monaco
Gotama è privo di gusto: gusto per le forme visibili, gusto per i suoni,
odori, sapori e oggetti tangibili. Queste cose sono rigettate da un
Essere Perfetto, tagliate alla radice, rese come ceppi di palma,
eliminate e non più soggette a sorgere in futuro. È però sicuro,
brāhmaṇa, che tu intenda questo?».


«Il Maestro Gotama non ha il senso dei valori».


«C’è una ragione per la quale si potrebbe giustamente dire che il monaco
Gotama non ha il senso dei valori: il senso del valore delle forme
visibili, il senso del valore dei suoni, degli odori, dei sapori e degli
oggetti tangibili. Queste cose sono rigettate da un Essere Perfetto … e
non più soggette a sorgere in futuro. È però sicuro, brāhmaṇa, che tu
intenda questo?».


«Il Maestro Gotama insegna che non si dovrebbe fare
nulla».\footnote{Alcuni dei giochi di parole presenti in questo passo mettono a dura prova le qualità di un traduttore. «Insegna che non ci sono cose da fare» (\emph{akiriyavādī}) indica colui il quale afferma che le azioni sono amorali e non fanno maturare effetti, né buoni né cattivi. «Insegna il nichilismo» (\emph{ucchedavādī}) indica colui il quale crede che alcuni tipi di anima o di sé abbiano una permanenza temporanea, che a un certo punto viene però interrotta. Essa presuppone l’esistenza di un’anima temporanea. «Uno da portare via» (\emph{venayika}) è l’espressione più difficile. La parola \emph{vineti} (letteralmente “portare via”) significa sia portare via sia, metaforicamente, disciplinare. “Portare via” è pure utilizzato dal Buddha nel senso di condurre i discepoli lontano dalla sofferenza e, dai suoi oppositori, per insultarlo come uno che porta la gente fino alla distruzione, procurata dal nichilismo, l’“abisso del nulla”, e, di conseguenza, per loro egli è uno “da portare via”, ossia di cui sbarazzarsi.}


«C’è una ragione per la quale si potrebbe giustamente dire che il monaco
Gotama insegna che non si dovrebbe fare nulla: io insegno che non si
dovrebbero compiere atti corporei o verbali errati o alimentare pensieri
malsani e molti altri generi di cose malvagie e non salutari. È però
sicuro, brāhmaṇa, che tu intenda questo?».


«Il Maestro Gotama insegna il nichilismo».


«C’è una ragione per la quale si potrebbe giustamente dire che il monaco
Gotama insegna il nichilismo: io insegno l’annichilimento della brama,
dell’odio e dell’illusione, e di molti generi di cose malvagie e non
salutari. È però sicuro, brāhmaṇa, che tu intenda questo?».


«Il Maestro Gotama è fastidioso».


«C’è una ragione per la quale si potrebbe giustamente dire che il monaco
Gotama è fastidioso: io sono fastidioso in relazione ad atti corporei o
verbali errati o pensieri malsani e molti altri generi di cose non
salutari. È però sicuro, brāhmaṇa, che tu intenda questo?».


«Il monaco Gotama è uno da portare via».


«C’è una ragione per la quale si potrebbe giustamente dire che il monaco
Gotama è uno da portare via: io insegno il Dhamma che porta via dalla
brama, dall’odio e dall’illusione, e da molti generi di cose malvagie e
non salutari. È però sicuro, brāhmaṇa, che tu intenda questo?».


«Il monaco Gotama è un mortificatore».


«C’è una ragione per la quale si potrebbe giustamente dire che il monaco
Gotama è un mortificatore: dico che gli atti corporei o verbali errati o
pensieri malsani sono cose malvagie e non salutari da mortificare, e
chiamo mortificatore colui nel quale le cose malvagie e non salutari da
mortificare sono rifiutate, tagliate alla radice, rese come ceppi di
palma, eliminate e non più soggette a sorgere nel futuro, e in un Essere
Perfetto queste cose sono rifiutate … e non più soggette a sorgere nel
futuro. È però sicuro, brāhmaṇa, che tu intenda questo?».


«Il monaco Gotama ha mancato la sua rinascita».


«C’è una ragione per la quale si potrebbe giustamente dire che il monaco
Gotama ha mancato la sua rinascita. Quando il rientro di una persona in
un utero e il suo pervenire alla nascita sono rifiutati … e non sono più
soggetti a sorgere nel futuro, allora di tale persona dico che ha
mancato la sua rinascita, e nell’Essere Perfetto il rientro in un utero
e una futura rinascita sono rifiutati … e non sono più soggetti a
sorgere nel futuro. È però sicuro, brāhmaṇa, che tu intenda questo?».


«Supponiamo che una chioccia stia covando otto, dieci o dodici uova, che
le covi e le faccia schiudere con cura: il primo di quei pulcini a
forare il guscio con la punta del suo becco e gli artigli delle sue
zampe, il primo a uscir fuori sano, dovrebbe essere chiamato il più
anziano o il più giovane?».


«Dovrebbe essere chiamato il più anziano, Maestro Gotama, perché è il
più anziano di quei pulcini».


«Allo stesso modo, brāhmaṇa, in questa generazione dominata
dall’ignoranza, racchiusa in un uovo d’ignoranza, sigillata
dall’ignoranza, sono io l’unico al mondo ad aver scoperto la suprema e
piena Illuminazione forando il guscio dell’ignoranza, della nescienza.
Sono perciò io il più anziano ed eminente nel mondo».


\suttaRef{Vin. Sv. Pārā. 1; A. 8:11}


\narrator{Secondo narratore.} Il Buddha poi descrisse come, mediante l’ottenimento
dei quattro jhāna e delle tre vere conoscenze, pervenne a conoscere
direttamente che non vi era più nascita per lui. Il brāhmaṇa si convinse
e prese i Tre Rifugi. Egli allora offrì ricovero e sostegno al Buddha
per la successiva stagione delle piogge, e il Buddha accettò.


\voice{Seconda voce.} A Verañjā ottenere cibo in elemosina era difficile. C’era
carestia ed erano stati emessi dei buoni per ottenere il cibo. Non era
facile sopravvivere neanche spigolando strenuamente. Tuttavia, alcuni
commercianti del nord del paese con cinquecento cavalli avevano allora
preso alloggio per la stagione delle piogge a Verañjā. Avevano fatto
sapere che per ogni bhikkhu ci sarebbe stata una misura di crusca presso
i recinti dei cavalli.


Un mattino i bhikkhu si vestirono, presero le loro ciotole e la veste
superiore, e si avviarono per la questua a Verañjā. Quando non ottennero
alcun cibo, si recarono presso i recinti dei cavalli e ognuno di loro
portò una misura di crusca in monastero, ove la pestarono in un mortaio
e la mangiarono. Il venerabile Ānanda macinò una misura di crusca su una
pietra e la portò al Beato. Il Beato la mangiò.


Egli aveva sentito il rumore di un mortaio. Gli Esseri Perfetti sanno e
chiedono, ma, anche, sanno e non chiedono. Chiedono quando lo reputano
opportuno e si astengono dal chiedere quando lo reputano inopportuno.
Gli Esseri Perfetti chiedono al fine di promuovere il bene, per
nessun’altra ragione. Nel caso degli Esseri Perfetti il ponte verso il
male è demolito. Gli Esseri Illuminati, gli Esseri Perfetti, interrogano
i bhikkhu per due ragioni: per insegnare il Dhamma o per rendere noto un
precetto d’addestramento ai discepoli. Per quell’occasione il Beato
chiese al venerabile Ānanda: «Ānanda, che cos’è quel rumore di
mortaio?». Il venerabile Ānanda glielo spiegò.


«Bene, bene, Ānanda. Ci siete riusciti, come brave persone. Nelle future
generazioni, però, ci saranno alcuni che guarderanno dall’alto in basso
perfino pasti di riso fino cotto con la carne».


Il venerabile Mahā-Moggallāna andò dal Beato. Egli disse: «Signore, è
ora difficile procurarsi cibo in elemosina a Verañjā. C’è carestia e
sono stati emessi dei buoni per ottenere il cibo. Non è facile
sopravvivere neanche spigolando strenuamente. Signore, sotto la
superficie di questa terra vi è un humus ricco e dolce come il miele.
Sarebbe bene che io rivoltassi la terra. Così i bhikkhu sarebbero in
grado di cibarsi dell’humus sul quale vivono le piante acquatiche».


«Moggallāna, che cosa ne sarebbe, però, delle creature che dipendono
dall’humus?».


«Signore, renderò una mia mano larga come la grande terra e prenderò le
creature che dipendono dall’humus e le metterò lì. Rivolterò la terra
con l’altra mano».


«Basta così, Moggallāna, non suggerire di rivoltare la terra. Le
creature saranno confuse».


«Signore, sarebbe bene che il Saṅgha dei bhikkhu andasse nel Continente
Settentrionale di Uttarakuru per la questua».


«Basta così, Moggallāna, non suggerire che il Saṅgha dei bhikkhu vada
nel Continente Settentrionale di Uttarakuru per la questua».


Mentre il venerabile Sāriputta era in ritiro da solo sorse in lui questo
pensiero: «La santa vita di quale Buddha non durò a lungo? La santa vita
di quale Buddha durò a lungo?».


«Al tempo dei Beati Vipassī, Sikhī e Vessabhū la santa vita non durò a
lungo, Sāriputta. Al tempo dei Beati Kakusandha, Koṇāgamana e Kassapa la
santa vita durò a lungo».


«Signore, per quale ragione al tempo dei Beati Vipassī, Sikhī e Vessabhū
la santa vita non durò a lungo?».


«Quei Beati non furono solleciti a insegnare il Dhamma ai loro discepoli
dettagliatamente e pronunciarono pochi Fili di Discorsi
(sutta),\footnote{C’è un gioco di parole sul termine sutta, letteralmente “filo” e metaforicamente “filo di discorsi” o insieme di idee connesse. È in quest’ultimo senso che i discorsi del Buddha sono chiamati “sutta”, perché in essi l’insegnamento è tenuto assieme nella forma di un filo di argomenti legati l’uno con l’altro.} Canti, Esposizioni, Strofe, Esclamazioni,
Detti, Storie di Nascite, Meraviglie e Domande. Non fu resa nota alcuna
regola di addestramento per i discepoli. Il \emph{Pātimokkha}, il Codice
Monastico, non fu esposto. Proprio come quando vari fiori sono posti su
un tavolo senza essere tenuti assieme da fili possono venire facilmente
sparpagliati, spazzati via e andare perduti – perché? Perché non sono
tenuti assieme da fili – allo stesso modo, quando quei Buddha, quei
Beati e i loro discepoli da loro personalmente illuminati scomparvero,
allora i discepoli che in seguito abbracciarono la vita religiosa,
chiamati in vari modi, appartenenti a varie razze e varie stirpi, fecero
estinguere la vita religiosa. Quei Beati leggevano di norma la mente dei
loro discepoli e li consigliavano di conseguenza. Una volta, il Beato
Vessabhū, realizzato e completamente illuminato, in una boscaglia d’una
giungla che ispirava timore lesse la mente di un Saṅgha forte di un
migliaio di bhikkhu, e così li esortò e istruì: “Pensate così, non
pensate così. Prestate attenzione così, non prestate attenzione così.
Abbandonate questo, entrate e dimorate in questo”. Poi, seguendo le sue
istruzioni, i loro cuori furono liberati dalle contaminazioni per mezzo
del non-attaccamento. E la boscaglia di quella giungla ispirava a tal
punto timore che di solito avrebbe fatto rizzare i capelli a un uomo se
egli non fosse stato libero dalla brama. Questa fu la ragione per cui la
vita santa di quei beati non durò a lungo».


«Signore, per quale ragione al tempo dei Beati Kakusandha, Koṇāgamana e
Kassapa la santa vita durò a lungo?».


«Quei Beati furono solleciti a insegnare il Dhamma ai loro discepoli
dettagliatamente e pronunciarono molti Fili di Discorsi, Canti,
Esposizioni, Strofe, Esclamazioni, Detti, Storie di Nascite, Meraviglie
e Domande. Furono rese note regole di addestramento per i discepoli. Il
Pātimokkha, il codice monastico, fu esposto. Proprio come quando vari
fiori sono posti su un tavolo tenuti ben legati assieme da fili, e non
possono venire sparpagliati, spazzati via e andare perduti – perché?
Perché sono tenuti ben legati assieme da fili – allo stesso modo, quando
quei Buddha, quei Beati e i loro discepoli da loro personalmente
illuminati scomparvero, allora i discepoli che in seguito abbracciarono
la vita religiosa, chiamati in vari modi, appartenenti a varie razze e
varie stirpi, fecero continuare la vita religiosa per lungo tempo.
Questa fu la ragione per cui la vita santa di quei beati durò a lungo».


Allora il venerabile Sāriputta si alzò dal posto in cui sedeva e,
sistemandosi la sua veste su una spalla, levò le palme giunte delle sue
mani verso il Beato e disse: «Questo è il tempo, Beato, questo è il
tempo che il Beato renda note le regole di addestramento, che esponga il
\emph{Pātimokkha}, in modo che la santa vita possa durare a lungo».


«Aspetta Sāriputta, aspetta! L’Essere Perfetto saprà quando è il momento
di farlo. Il Maestro non renderà note le regole di addestramento per i
discepoli né esporrà il \emph{Pātimokkha} fino a quando non si manifesteranno
alcune cose che generano contaminazioni qui nel Saṅgha. Appena questo
avverrà, allora il Maestro si occuperà di entrambe queste cose, al fine
di allontanare queste cose che generano contaminazioni. Alcune cose che
generano contaminazioni non si manifesteranno finché il Saṅgha non si
sarà ingrandito in quanto fondato da tempo, e sarà cresciuto [quanto al
numero dei bhikkhu]: sarà allora che esse si manifesteranno e sarà
allora che il Maestro renderà note le regole di addestramento per i
discepoli, e esporrà il \emph{Pātimokkha} al fine di allontanare queste cose
che generano contaminazioni. Alcune cose che generano contaminazioni non
si manifesteranno finché il Saṅgha non si sarà ingrandito mediante
completezza … non si sarà ingrandito mediante beni eccessivi … non si
sarà ingrandito mediante erudizione … Al momento, però, il Saṅgha è
libero da infezioni, libero da pericoli, è immacolato, puro ed è fatto
di durame. Perché di questi cinquecento bhikkhu chi si trova più
indietro è nella condizione di Chi è Entrato nella Corrente, non è più
soggetto alla perdizione, certo nella rettitudine e destinato
all’Illuminazione».


Allora il Beato si rivolse al venerabile Ānanda: «Ānanda, è costume
degli Esseri Perfetti di non avviarsi a errare per il paese senza
essersi congedati da coloro che li hanno invitati per la stagione delle
piogge. Andiamo e congediamoci dal brāhmaṇa di Verañjā».


«E sia, Signore», rispose il venerabile Ānanda.


Allora il Beato si vestì, prese la ciotola e la veste superiore, e andò
con il venerabile Ānanda quale suo attendente nella casa del brāhmaṇa di
Verañjā, ove si mise a sedere nel posto preparatogli.


Il brāhmaṇa arrivò e gli prestò omaggio. Il Beato disse: «Abbiamo
trascorso la stagione delle piogge qui, invitati da te, brāhmaṇa, e ora
ci congediamo. Desideriamo avviarci a errare per il paese».


«È vero, Maestro Gotama. Siete stati invitati da me a trascorrere qui la
stagione delle piogge. Quel che avrebbe dovuto essere dato non è stato
dato. Ciò, però, non è avvenuto perché non avevamo capito o perché non
fossimo disposti a dare. Come potevamo fare? La vita laica è piena di
impegni, molte sono le cose da fare. Che il Maestro Gotama assieme al
Saṅgha dei bhikkhu accetti il pasto di domani da me».


Il Beato accettò in silenzio. Poi, dopo aver istruito il brāhmaṇa con un
discorso di Dhamma, si alzò e andò via.


Il giorno seguente, quando il pasto fu terminato, il brāhmaṇa di Verañjā
offrì al Beato la stoffa per una veste e a ogni bhikkhu due pezzi di
stoffa. E il Beato, dopo averlo istruito con un discorso di Dhamma, se
ne andò.


\suttaRef{Vin. Sv. Pārā. 1}


\narrator{Secondo narratore.} Il seguente episodio si verificò mentre la
tredicesima stagione delle piogge veniva trascorsa a Cālikā.


\voice{Prima voce.} Così ho udito. Mentre il Beato soggiornava a Cālikā, sulla
Rupe Cālikā, il suo attendente era allora il venerabile Meghiya. Egli
andò dal Beato e gli disse: «Signore, voglio entrare a Jantugāma per la
questua».


«È tempo, Meghiya, di fare quel che reputi opportuno».


Allora era mattino e così il venerabile Meghiya si vestì, prese la
ciotola e la veste superiore ed entrò a Jantugāma per la questua.
Allorché ebbe fatto il giro per la questua e stava tornando dopo il
pasto, giunse sulla riva del fiume Kimikālā. Mentre stava camminando ed
errando lungo la riva del fiume per muoversi un po’, vide un grazioso e
invitante boschetto di alberi di mango. Pensò: «Questo grazioso e
invitante boschetto di alberi di mango sarà utile per lo sforzo di un
uomo di rango che cerca un tale sforzo. Se il Beato lo consente, verrò
in questo boschetto di alberi di mango per lo sforzo».


Egli allora si recò dal Beato e gliene parlò. Il Beato disse: «Aspetta,
Meghiya, siamo ancora soli. Aspetta che arrivino altri bhikkhu».


Una seconda volta il venerabile Meghiya disse: «Il Beato non ha molto
altro da fare, Signore. Non v’è bisogno di confermare ciò che egli ha
già fatto. Noi, però, abbiamo ancora qualcosa da fare. Abbiamo bisogno
di confermare ciò che abbiamo già fatto. Se il Beato lo consente,
Signore, vorrei andare in quel boschetto di alberi di mango per lo
sforzo».


Una seconda volta il Beato disse: «Aspetta, Meghiya, siamo ancora soli.
Aspetta che arrivino altri bhikkhu».


Una terza volta il venerabile Meghiya ripeté la sua richiesta.


«Dal momento che tu parli di “sforzo”, Meghiya, che cosa posso dirti? È
tempo che tu faccia quel che reputi opportuno».


Allora il venerabile Meghiya si alzò dal posto in cui sedeva e, dopo
aver prestato omaggio al Beato, girandogli a destra, si avviò verso il
boschetto di alberi di mango, ove si mise a sedere ai piedi di un
albero, sua dimora diurna. Allora, per quasi tutto il tempo che egli
rimase nel boschetto di alberi di mango, tre generi di pensieri non
salutari occuparono la sua mente, ossia pensieri di desideri sensoriali,
pensieri di malevolenza e pensieri di crudeltà. Gli capitò così di
pensare: «È meraviglioso, è stupefacente! Eccomi qui, ho abbandonato la
vita famigliare per fede e ora sono tormentato da questi tre generi di
pensieri malvagi e non salutari».


Quando fu sera, si alzò dal ritiro e andò dal Beato. Gli disse quel che
era avvenuto.


«Meghiya, quando la liberazione del cuore è ancora immatura, cinque cose
la conducono a maturazione. Quali cinque? Primo, un bhikkhu con buoni
amici e buoni compagni. Secondo, un bhikkhu è perfetto nella virtù,
contenuto con il contenimento del \emph{Pātimokkha}, perfetto per condotta e
per modo di vivere, vede il pericolo nella più piccola colpa, si
addestra portando a effetto i precetti dell’addestramento. Terzo,
ascolta volentieri senza problemi o riserve discorsi che riguardano
l’annientamento, che favoriscono la liberazione del cuore, che conducono
al totale disincanto, allo svanire, al cessare, alla pacificazione, alla
conoscenza diretta, all’Illuminazione, al Nibbāna, ossia a volere poco,
ad accontentarsi, all’isolamento, al dissociarsi dalla società,
all’energia, alla virtù, alla concentrazione, alla comprensione, alla
liberazione, alla conoscenza e alla visione della liberazione. Quarto,
un bhikkhu è energico nell’abbandonare cose non salutari e a portare a
effetto le cose salutari, è risoluto, costante e instancabile riguardo
alle cose salutari. Quinto, un bhikkhu ha comprensione, ha la penetrante
comprensione propria degli Esseri Nobili a riguardo del sorgere e dello
svanire che conduce alla cessazione completa della sofferenza».


«Ora, quando un bhikkhu ha buoni amici e buoni compagni, da lui ci si
può attendere che sarà virtuoso … che ascolterà volentieri … discorsi
che riguardano l’annientamento … che sarà energico nell’abbandonare cose
non salutari e a portare a effetto le cose salutari … che egli avrà la
penetrante comprensione propria degli Esseri Nobili a riguardo del
sorgere e dello svanire che conduce alla completa cessazione della
sofferenza».


«Per fondare dentro di sé queste cinque cose, però, un bhikkhu dovrebbe,
per di più, mantenere in essere queste quattro cose. La ripugnanza (in
relazione all’aspetto repellente del corpo)\footnote{“Ripugnanza” è un termine che indica l’oggetto di contemplazione consistente sia nelle “trentuno parti del corpo” (trentadue nei Commentari) sia la decomposizione dei cadaveri (\hyperlink{cap-12-La-Dottrina#pag270}{}). Lo scopo è ridurre l’attaccamento al corpo fisico dimostrando che è non attraente ma transitorio.} dovrebbe
essere mantenuta in essere al fine di abbandonare la lussuria. La
gentilezza amorevole al fine di abbandonare la malevolenza. La
consapevolezza del respiro al fine di interrompere i pensieri
discorsivi. La percezione dell’impermanenza al fine di eliminare la
presunzione dell’“io sono”. Perché quando si percepisce l’impermanenza,
la percezione del non-sé si fonda, e quando si percepisce il non-sé, si
giunge all’eliminazione della presunzione dell’“io sono” e questo è il
Nibbāna qui e ora».


Conoscendo il significato di ciò, il Beato esclamò queste parole:


\begin{quote}
Pensieri meschini, pensieri triviali \\
arrivano a tentare la mente e poi volano via. \\
Non comprendendo questi pensieri nella mente, \\
il cuore vaga avanti e indietro rincorrendoli. \\
Un uomo che comprende questi pensieri nella sua mente \\
li espelle con consapevolezza vigorosa. \\
E un Essere Illuminato se n’è sbarazzato \\
perché le tentazioni non agitano più la sua mente.
\end{quote}

\suttaRef{Ud. 4:1; A. 9:3}


\narrator{Secondo narratore.} Il figlio del Buddha aveva ora vent’anni. Gli fu di
conseguenza impartita la piena ammissione (in quanto non conferibile
prima di tale età). E la tradizione riporta che fu in questo stesso anno
che il Buddha pronunciò il discorso che fu per lui la causa per ottenere
la condizione di Arahant.


\voice{Prima voce.} Così ho udito. Allora il Beato soggiornava a Sāvatthī, nel
Boschetto di Jeta, nel Parco di Anāthapiṇḍika. Ora, mentre egli era solo
in meditazione questo pensiero sorse nella sua mente: «Le cose che
giungono a maturazione nella Liberazione sono mature nella mente di
Rāhula. E se io lo conducessi al definitivo esaurimento delle
contaminazioni?».


Quando fu mattino il Beato si vestì, prese la ciotola e la veste
superiore, e si recò a Sāvatthī per la questua. Quando ebbe fatto il
giro per la questua a Sāvatthī, tornò dopo il pasto e disse al
venerabile Rāhula: «Rāhula, prendi con te una stuoia su cui sedere e
andiamo a trascorrere la giornata nel Boschetto del Cieco».


«Così sia, Signore», rispose il venerabile Rāhula e, dopo aver preso con
sé una stuoia, seguì il Beato. In quella circostanza, però, anche molte
migliaia di divinità seguirono il Beato, pensando: «Oggi il Beato sta
per condurre il venerabile Rāhula al definitivo esaurimento delle
contaminazioni».


Allora il Beato entrò nel Boschetto del Cieco e si mise a sedere ai
piedi di un albero. E il venerabile Rāhula prestò omaggio al Beato e si
mise a sedere da un lato. Dopo che lo ebbe fatto, il Beato disse:


(1a) «Cosa ne pensi, Rāhula, l’occhio è permanente o impermanente?».


«Impermanente, Signore».


«Quel che è impermanente è però spiacevole o piacevole?».


«Spiacevole, Signore».


«A riguardo di ciò che è impermanente, spiacevole e soggetto al
cambiamento, è giusto dire: “Questo è mio, questo è quel che io sono,
questo è il mio sé?”».


«No, Signore».


(1b) «Cosa ne pensi, Rāhula, le forme visibili sono permanenti o
impermanenti?». …


(1c) «Cosa ne pensi, Rāhula, la coscienza visiva è permanente o
impermanente?». …


(1d) «Cosa ne pensi, Rāhula, il contatto visivo è permanente o
impermanente?». …


(1e) «Cosa ne pensi, Rāhula, è permanente o impermanente una sensazione,
una percezione, una formazione [mentale], una coscienza che sorge avendo
come condizione il contatto visivo?». …


\narrator{Secondo narratore.} Le cinque stesse proposizioni da (a) a (e) furono
ripetute per (2) orecchio e suoni, (3) naso e odori, (4) lingua e
sapori, (5) corpo e oggetti tangibili, (6) mente e oggetti mentali.


\voice{Prima voce.} «Con questa comprensione, Rāhula, il saggio nobile discepolo
diventa disincantato nei riguardi dell’occhio, delle forme visibili,
della coscienza visiva e del contatto visivo, ed egli diventa
disincantato nei riguardi della sensazione, della percezione, delle
formazioni mentali e della coscienza che sorge avendo come condizione il
contatto visivo».


«Diventa disincantato nei riguardi dell’orecchio e dei suoni … nei
riguardi del naso e degli odori … nei riguardi della lingua e dei sapori
… nei riguardi del corpo e degli oggetti tangibili … nei riguardi della
mente e degli oggetti mentali …».


«Diventando disincantato, la sua brama svanisce. Con lo svanire della
brama, il suo cuore è liberato. Quando il suo cuore è liberato, giunge
la conoscenza: “È liberato”. Egli comprende: “La nascita è distrutta, la
santa vita è stata vissuta, quel che doveva essere fatto è stato fatto,
non ci sarà altra rinascita”».


Questo è ciò che il Beato disse. Il venerabile Rāhula si rallegrò per
queste parole. E, quando questo discorso fu terminato, il cuore del
venerabile Rāhula fu liberato dalle contaminazioni mediante il
non-attaccamento. E in quelle molte migliaia di divinità sorse la pura,
immacolata visione del Dhamma: tutto quel che sorge deve cessare.


\suttaRef{M. 147}


\narrator{Secondo narratore.} Le sei successive stagioni delle piogge – ossia dalla
quattordicesima alla diciannovesima – furono trascorse in luoghi
differenti. La ventesima a Sāvatthī, nel Boschetto di Jeta. Secondo la
tradizione dei Commentari, il Buddha decise allora di trascorrere
regolarmente ogni stagione delle piogge a Sāvatthī, e scelse in modo
permanente come suo attendente l’anziano Ānanda. Due eventi di rilievo
narrati nei Piṭaka sono collocati dalla tradizione in questo anno. Si
tratta della conversione del bandito Aṅgulimāla e di un tentativo di
screditare il Buddha messo in atto da alcuni suoi oppositori.


\voice{Prima voce.} Così ho udito. Una volta, quando il Beato soggiornava a
Sāvatthī, comparve un bandito nel regno del re Pasenadi di Kosala. Era
chiamato Aṅgulimāla, ossia “Collana di Dita”, ed era un assassino, un
sanguinario, dedito alle percosse e alla violenza, crudele con tutti gli
esseri viventi. Devastava villaggi, città e distretti. Continuava a
uccidere le persone, e indossava una collana fatta con le loro dita.


Un mattino il Beato prese la ciotola e la veste superiore, e andò a
Sāvatthī per la questua. Quando ebbe fatto il giro per la questua a
Sāvatthī e fu ritornato dopo il pasto, mise in ordine il posto nel quale
riposava e, poi, portando con sé la ciotola e la veste superiore, si
incamminò verso il luogo in cui si trovava Aṅgulimāla. Bovari, pastori,
agricoltori e viaggiatori\footnote{La parola \emph{padhāvino} (viaggiatori) compare nella stessa frase in M. 50, ma è pronunciata \emph{pathāvino} (P.T.S. ed.). È stato seguito il Commentario a M. 50. Il Dizionario della P.T.S. offre entrambi i termini, ma con significati differenti, benché l’inclusione di \emph{padhāvin} sia un errore.} videro il Beato e dissero:
«Non incamminarti per quella strada, monaco. Su quella strada c’è il
bandito Aṅgulimāla. Uomini hanno percorso quella strada in bande di
dieci, venti, trenta e anche quaranta di tanto in tanto, ma sono tutti
caduti nelle mani di Aṅgulimāla».


Quando ciò fu detto, il Beato proseguì in silenzio. Una seconda volta
avvenne la stessa cosa, e il Beato proseguì in silenzio. Una terza volta
avvenne la stessa cosa, e il Beato proseguì in silenzio.


Vedendolo arrivare da lontano, il bandito Aṅgulimāla pensò: «È
meraviglioso, è davvero stupefacente! Uomini hanno percorso questa
strada perfino in bande di quaranta di tanto in tanto. E ora questo
monaco arriva da solo, non accompagnato. Si potrebbe pensare che era
destino che venisse. Perché non dovrei prendere la vita di questo
monaco?».


Prese spada e scudo, allacciò l’arco e la faretra, e andò alla ricerca
del Beato. Allora il Beato compì un atto miracoloso, così che
Aṅgulimāla, per quanto corresse, non fu in grado di raggiungere il Beato
che, invece, camminava a passo normale. Allora Aṅgulimāla pensò: «È
meraviglioso, è stupefacente! Ero solito raggiungere e catturare un
elefante al galoppo, allo stesso modo di un cavallo al galoppo, di un
carro al galoppo o di un daino al galoppo. Per quanto stia correndo più
velocemente che posso, però, non riesco a raggiungere questo monaco che
sta camminando a passo normale».


Si fermò e gridò: «Fermati, monaco! Fermati, monaco!».


«Io mi sono fermato, Aṅgulimāla, fermati anche tu».


Il bandito pensò: «Questi monaci, figli dei Sakya, dicono la verità,
affermano la verità. Questo monaco però sta camminando e, tuttavia egli
dice: “Io mi sono fermato, Aṅgulimāla, fermati anche tu”. E se
rivolgessi delle domande a questo monaco?». Allora si rivolse al Beato
in strofe:


\begin{quote}
Mentre stai camminando, monaco, \\
mi dici di esserti fermato, \\
ma ora che mi sono fermato, \\
mi dici che non mi sono fermato. \\
Ti chiedo, o monaco, qual è di questo il significato? \\
Com’è che tu ti sei fermato, e io no?


Aṅgulimāla, io mi sono fermato per sempre, \\
giurando di rinunciare a compiere violenza \\
verso ogni essere vivente, \\
tu, invece, non conosci contenimento verso nulla. \\
Per questo io mi sono fermato e tu no.


Oh, che viva a lungo un saggio che io posso riverire, \\
questo monaco è ora apparso in questa grande foresta. \\
Certamente io rinuncerò per molto tempo a ogni malvagità \\
ascoltando la tua esposizione in strofe del Dhamma.


Così dicendo, il bandito prese spada e armi \\
e le gettò in una fossa, in una voragine. \\
Il bandito si prostrò ai piedi del Sublime, venerandolo, \\
e poi gli chiese l’ammissione alla vita religiosa.


L’Illuminato, il Saggio di grande compassione, \\
l’insegnante del mondo con le sue divinità, \\
si rivolse a lui con queste parole: «Vieni, bhikkhu» \\
e fu così che lui divenne un bhikkhu.
\end{quote}

Il Beato si mise poi in viaggio per tappe per Sāvatthī con Aṅgulimāla
come suo monaco attendente. Infine arrivarono a Sāvatthī e il Beato si
fermò nel Boschetto di Jeta. Allora molta folla era riunita nei pressi
del cancello del palazzo del re Pasenadi, chiassosa e turbolenta, per
chiedere che il bandito fosse eliminato. A mezzogiorno il re si avviò
verso il parco, accompagnato da cinquecento cavalieri. Procedette finché
la strada lo consentì alle carrozze e poi scese e si avvicinò a piedi al
Beato. Poi gli prestò omaggio e si mise a sedere da un lato. Il Beato
gli chiese: «Che cosa succede, gran re? Seniya Bimbisāra, re di Magadha,
ti sta attaccando? Oppure i Licchavi di Vesālī, o qualche altro
governante ostile?».


«No, Signore. Un bandito è apparso nel mio regno. Egli continua a
uccidere le persone, e indossa una collana fatta con le loro dita. Non
riuscirò mai a eliminarlo, Signore».


«Gran re, se però tu vedessi che Aṅgulimāla si è rasato barba e capelli,
ha indossato la veste ocra e ha rinunciato alla vita famigliare per la
vita religiosa, e che si astiene dall’uccidere e dal rubare, che mangia
solo una volta e prima di mezzogiorno, che vive la santa vita, virtuoso,
con la bontà quale suo ideale, che cosa ne faresti di lui?».


«Signore, dovremmo prestargli omaggio, oppure dovremmo alzarci, o
invitarlo a sedersi, oppure chiedergli di accettare vesti, cibo in
elemosina, alloggio e medicinali o organizzarci per proteggerlo, dargli
asilo e difenderlo. Signore, lui è però un miscredente che ha il male
quale suo ideale. Come potrebbe avere una tale virtù e un tale
contenimento?».


Proprio allora, tuttavia, il venerabile Aṅgulimāla era lì seduto, non
lontano. Il Beato allungò il suo braccio destro e disse: «Gran re, ecco
Aṅgulimāla».


Il re fu sconvolto e impaurito, e gli si rizzarono i capelli. Il Beato
vide tutto questo e disse: «Non temere, gran re, non temere. Non c’è
nulla di cui aver paura».


Allora lo sconvolgimento e la paura del re si placarono. Egli si
avvicinò al venerabile Aṅgulimāla e disse: «Signore, Aṅgulimāla era un
nobile, o no?».


«Sì, gran re».


«Qual era la famiglia del padre del nobile? Qual era la famiglia della
madre?».


«Mio padre, gran re, era un Gagga. Mia madre era una Mantāṇī».


«Che il nobile signore Gagga Mantāṇīputta mi consenta di provvedere alle
sue vesti, al cibo in elemosina, all’alloggio e ai medicinali».


In quel tempo, tuttavia, il venerabile Aṅgulimāla era un monaco che
dimorava nella foresta, mangiava solo cibo ottenuto dalla questua,
indossava solo vesti cucite di panni scartati e si limitava a tre sole
vesti. Egli rispose: «Non ce n’è bisogno gran re, il mio abito, composto
dalle tre vesti, è al completo».


Il re Pasenadi tornò dal Beato e, dopo avergli prestato omaggio, si mise
a sedere da un lato. Egli disse: «È meraviglioso, Signore, è
stupefacente come il Beato domi gli indomiti, acquieti gli inquieti,
porti l’estinzione in ciò che non è estinto. Uno che non poté essere
domato con punizioni e armi, il Beato lo ha domato senza punizioni o
armi. E ora, Signore, noi andiamo, siamo impegnati e abbiamo molto da
fare».


«È tempo ora, gran re, di fare quel che ritieni opportuno».


Allora il re Pasenadi si alzò dal posto in cui sedeva e, dopo aver
prestato omaggio, se ne andò, girando alla destra del Beato.


Un mattino il venerabile Aṅgulimāla prese la ciotola e la veste
superiore e entrò in Sāvatthī per la questua. Quando stava vagando di
casa in casa a Sāvatthī per la questua, vide una donna che stava
partorendo un bimbo deforme. Pensò: «Di quali contaminazioni soffrono le
creature! Oh, di quali contaminazioni soffrono le creature!». Poi andò
dal Beato e gli raccontò l’accaduto.


«Allora, Aṅgulimāla, vai a Sāvatthī e di' a quella donna: “Sorella, da
quando sono nato non ho mai preso di proposito la vita a un essere
vivente. Grazie a questa verità, che tu e il bimbo possiate ottenere la
pace”».


«Signore, ma io non dovrei evitare di mentire in piena consapevolezza?
Io ho preso di proposito la vita a molti esseri viventi».


«Allora, Aṅgulimāla, vai a Sāvatthī e di' a quella donna: “Sorella, da
quando sono nato con questa nobile nascita non ho mai preso di proposito
la vita a un essere vivente. Grazie a questa verità, che tu e il bimbo
possiate ottenere la pace”».


«Così sia, Signore», egli rispose, e andò a Sāvatthī e disse a quella
donna: “Sorella, da quando sono nato con questa nobile nascita non ho
mai preso di proposito la vita a un essere vivente. Grazie a questa
verità, che tu e il bimbo possiate avere la pace”». E la donna e il
bimbo ottennero la pace.


Allora, dimorando in solitudine, ritirato, diligente, ardente e
autocontrollato, il venerabile Aṅgulimāla, realizzandolo da se stesso
mediante conoscenza diretta, qui e ora entrò e dimorò in quella suprema
meta della santa vita per la quale gli uomini di famiglia giustamente
lasciano la loro casa per una vita priva di fissa dimora. Comprese
direttamente: “La nascita è distrutta, la santa vita è stata vissuta,
quel che doveva essere fatto è stato fatto, non ci sarà altra
rinascita”». E il venerabile Aṅgulimāla divenne uno degli Arahant.


Un mattino il venerabile Aṅgulimāla si vestì, prese la ciotola e la
veste superiore e entrò a Sāvatthī per la questua. In quell’occasione,
una zolla tiratagli da qualcuno colpì il suo corpo, e un bastone
tiratogli da qualcuno colpì il suo corpo, un coccio tiratogli da
qualcuno colpì il suo corpo. Allora, con la testa rotta e con il sangue
che ne fuoriusciva, con la ciotola in pezzi e la rappezzata veste
superiore strappata, andò dal Beato. Vedendolo arrivare, il Beato disse:
«Sopporta, brāhmaṇa, sopporta. Tu hai sperimentato qui e ora, in questa
vita, la maturazione delle azioni che potresti aver sperimentato
all’inferno per molti anni, per molti secoli, per molti millenni».


Quando il venerabile Aṅgulimāla era solo in ritiro assaporando la
beatitudine della Liberazione, esclamò queste parole:


\begin{quote}
Chi ha in precedenza vissuto con avventatezza \\
e poi così più non vive \\
illumina il mondo come la luna piena \\
quando le nuvole non la mascherano. \\
Chi esamina alla luce delle azioni salutari \\
le malvage azioni già compiute \\
illumina il mondo come la luna piena \\
quando le nuvole non la mascherano. \\
Chi, giovane bhikkhu, mostra \\
devozione al Dhamma del Buddha \\
illumina il mondo come la luna piena \\
quando le nuvole non la mascherano.


Oh, fate che i miei nemici ascoltino discorsi di Dhamma, \\
oh, fate che i miei nemici giungano all’insegnamento del Buddha, \\
oh, fate che i miei nemici si mettano al servizio di queste persone \\
per servire il Dhamma ed essere in pace. \\
Oh, fate che i miei nemici prestino orecchio di tanto in tanto \\
e ascoltino il Dhamma da chi predica pazienza e tolleranza, \\
da chi parla lodando pure la gentilezza, \\
e fanno sì che le loro azioni siano adeguate alle loro parole. \\
Certamente non desidereranno allora nuocermi, \\
né cercheranno di recare danno ad altri esseri viventi. \\
Così, chi tutti gli esseri protegge, deboli o forti che siano, \\
possa ottenere la pace suprema.


I costruttori di canali convogliano l’acqua, \\
i costruttori di archi addrizzano le frecce, \\
i falegnami raddrizzano le travi, \\
i saggi cercano di domare se stessi. \\
Alcuni domano con le percosse, \\
altri con pungoli e altri ancora con la sferza. \\
Chi non ha bacchetta né armi: \\
da costui io sono domato.


Innocente\footnote{NDT. Il nome attribuito ad Aṅgulimāla dal padre, un brāhmaṇa, fu Ahiṃsaka, che significa appunto “innocente”, “non violento”, “innocuo”.} è il mio nome, \\
fui nocivo agli altri in passato. \\
Il mio nome oggi è vero: \\
non faccio male ad alcuno. \\
Benché io sia vissuto da bandito \\
con il nome “Collana di Dita”, \\
guardate ora quale rifugio ho trovato: \\
non esiste più ciò che conduce alla rinascita. \\
Benché abbia compiuto molte azioni che promettevano \\
una nascita in infelici destinazioni, \\
i loro risultati mi hanno raggiunto ora, \\
e così mangio senza essere più in debito.


Oh, è folle e privo di intelligenza \\
chi si consegna all’avventatezza, \\
ma chi è diligente nel contenimento sensoriale \\
e lo considera come il bene più grande, \\
oh, non dà spazio all’avventatezza, \\
né nutre amore per i desideri sensoriali, \\
ma pratica la meditazione diligentemente \\
per raggiungere la più alta beatitudine.


Sia allora benvenuta questa mia scelta \\
la si lasci così com’è, non fu cosa mal fatta, \\
la triplice conoscenza è stata ottenuta \\
e quel che il Veggente ha ordinato è stato fatto.
\end{quote}

\suttaRef{M. 86}


\narrator{Secondo narratore.} Questa è la storia di un tentativo di screditare il
Buddha.


\voice{Prima voce.} Così ho udito. Una volta, quando il Beato soggiornava a
Sāvatthī, era onorato, rispettato, riverito, venerato e lodato. Otteneva
vesti, cibo in elemosina, alloggio e medicinali, e così pure il Saṅgha
dei bhikkhu. Per gli asceti itineranti di altre sette, però, le cose
andavano diversamente. Non potevano sopportare il rispetto dimostrato al
Beato e al Saṅgha dei bhikkhu, e perciò si recarono dalla monaca errante
Sundarī e dissero: «Sorella, cerca di aiutare i tuoi cugini».


«Che cosa devo fare, signori? Che cosa posso fare? La mia stessa vita è
promessa per il bene dei miei cugini».


«Allora, sorella, recati regolarmente nel Boschetto di Jeta».


«Così sia, signori», lei rispose. E si recò regolarmente nel Boschetto
di Jeta.


Quando gli asceti itineranti seppero che lei era stata vista da molte
persone recarsi regolarmente nel Boschetto di Jeta, la uccisero e la
seppellirono in una buca scavata in un fossato del Boschetto di Jeta.
Poi si recarono dal re Pasenadi di Kosala e dissero: «Gran re, non
riusciamo a trovare la monaca itinerante Sundarī».


«Dove sospettate che sia?».


«Nel Boschetto di Jeta, gran re».


«Allora perlustrate il Boschetto di Jeta».


Gli asceti itineranti perlustrarono il Boschetto di Jeta e la
dissotterrarono dalla buca nel fossato in cui l’avevano sepolta. La
collocarono su un letto e, dopo essere entrati a Sāvatthī, si recarono
di via in via, di crocicchio in crocicchio, dichiarando alla gente:
«Guardate, signori, guardate che cosa hanno fatto questi figli dei
Sakya! Questi figli dei Sakya sono svergognati, sfacciati, malvagi,
bugiardi e pure lussuriosi! Loro, che pretendono di procedere nel Dhamma
con equità e purezza, di dire il vero, di essere virtuosi e buoni, loro
non hanno nulla dei monaci, non hanno nulla dei brāhmaṇa. Sono solo
travestiti da monaci e da brāhmaṇa. In loro dov’è il monaco e il
brāhmaṇa? Sono molto lontani dall’essere monaci e brāhmaṇa. Com’è che un
uomo può fare quello che l’uomo fa con una donna, e poi ucciderla?».


Quando la gente vide i bhikkhu, li maltrattò, li maledisse, li insultò e
li rimproverò con parole scortesi e dure: «Questi figli dei Sakya sono
svergognati, sfacciati, malvagi, bugiardi e pure lussuriosi!» E
ripeterono l’intera accusa. I bhikkhu, sentendo queste cose, le
riferirono al Beato.


«Questo clamore non durerà a lungo, bhikkhu. Durerà solo sette giorni.
Al termine di sette giorni cesserà. Così, quando la gente vi insulta in
questo modo, ammonitela con questa strofa:»


\begin{quote}
Il bugiardo va all’inferno, come colui che agisce \\
e poi dichiara: «Non sono stato io», \\
quando muoiono entrambi viaggiano allo stesso modo \\
nella vita successiva, come uomini dal comportamento abietto.
\end{quote}

I bhikkhu impararono questa strofa dal Beato. Quando la gente li
insultò, loro la ammonirono con essa. La gente pensò: «Questi monaci,
questi figli dei Sakya, non l’hanno fatto. Non sono stati loro a farlo.
Lo giurano».


Questo clamore non durò a lungo. Durò solo sette giorni. Al termine di
sette giorni cessò. Allora un certo numero di bhikkhu andò dal Beato e
disse: «È meraviglioso, Signore, è magnifico quanto esatta sia stata la
predizione del Beato!».


Conoscendo il significato di ciò, il Beato esclamò allora queste parole:


\begin{quote}
Uomini incauti provocano con parole come frecce \\
fatte volare contro un elefante in battaglia. \\
Ma quando parole dure sono rivolte a un bhikkhu, \\
che egli sopporti con mente imperturbata.
\end{quote}

\suttaRef{Ud. 4:8}


\narrator{Primo narratore.} Non sappiamo quando gli eventi di seguito narrati si
verificarono, ma con essi possiamo chiudere i primi venti anni.


\voice{Prima voce.} Così ho udito. Una volta il Beato soggiornava a Cātumā in un
boschetto di mirabolano. In quell’occasione cinquecento bhikkhu guidati
dal venerabile Sāriputta e dal venerabile Mahā-Moggallāna erano giunti a
Cātumā per vedere il Beato. Mentre i bhikkhu in visita scambiavano
saluti con i bhikkhu che lì risiedevano e stavano preparando i giacigli,
mettendo via le ciotole e le vesti superiori, avvenne che fecero molto
tumulto e rumore. Allora il Beato si rivolse al venerabile Ānanda:
«Ānanda, chi sono queste persone che fanno tanto tumulto e rumore? Si
potrebbe pensare che siano pescatori che cercano di vendere il pesce
pescato».


Quando il venerabile Ānanda glielo disse, egli rispose: «Allora, Ānanda,
vai a dire a questi bhikkhu da parte mia: “Il Maestro vi chiama,
venerabili”». E il venerabile così fece. Loro si recarono dal Beato e,
dopo avergli prestato omaggio, si misero a sedere da un lato. Dopo che
lo ebbero fatto, il Beato chiese loro: «Bhikkhu, perché fate tanto
tumulto e rumore? Si potrebbe pensare che siate pescatori che cercano di
vendere il pesce pescato».


«Signore, questi sono cinquecento bhikkhu guidati dal venerabile
Sāriputta e dal venerabile Mahā-Moggallāna che sono venuti a vedere il
Beato. Mentre stavano scambiando saluti con i bhikkhu che lì risiedevano
e stavano preparando i giacigli, mettendo via le ciotole e le vesti
superiori, fecero molto tumulto e rumore». «Andate, bhikkhu. Io vi
congedo. Non potete vivere con me».


«Sì, Signore», replicarono, si alzarono dal posto in cui sedevano e,
dopo aver prestato omaggio al Beato, se ne andarono girandogli a destra,
ravvolsero i loro giacigli, presero la loro ciotola e la veste
superiore, e se ne andarono.


In quell’occasione i Sakya di Cātumā si trovavano nel loro salone per le
riunioni per alcuni affari e altre cose ancora. Videro da lontano i
bhikkhu che arrivavano. Uscirono a incontrarli e chiesero loro: «Dove
state andando, Signori?».


«Amici, il Saṅgha dei bhikkhu è stato congedato dal Beato».


«Allora che i venerabili restino seduti per un po’. Forse saremo in
grado di far tornare la fiducia nel Beato».


Così, i Sakya di Cātumā andarono dal Beato e, dopo avergli prestato
omaggio, si misero a sedere da un lato. Dopo averlo fatto, dissero:
«Signore, che il Beato perdoni il Saṅgha dei bhikkhu, che il Beato dia a
loro il benvenuto e li aiuti, come era solito fare in passato. Signore,
ci sono nuovi bhikkhu che hanno appena abbracciato la vita religiosa,
che da poco sono giunti a questo Dhamma e Disciplina. Se non hanno
l’opportunità di vedere il Beato, nei loro cuori può avvenire qualche
cambiamento, qualche alterazione. Signore, proprio come quando delle
giovani piantine non ricevono acqua, in esse può avvenire qualche
cambiamento, qualche alterazione, oppure proprio come quando un giovane
vitello non vede la madre, nel suo cuore può avvenire qualche
cambiamento, qualche alterazione, altrettanto potrebbe avvenire a loro.
Signore, che il Beato dia il benvenuto al Saṅgha dei bhikkhu e lo aiuti,
come era solito fare in passato».


E Brahmā Sahampati scomparve dal mondo di Brahmā, apparve di fronte al
Beato e fece la stessa richiesta.


Tutti insieme furono in grado di far tornare la fiducia nel Beato con le
immagini delle piantine e del giovane vitello.


Allora il venerabile Mahā-Moggallāna si rivolse ai bhikkhu in questo
modo: «Alzatevi, amici, prendete la vostra ciotola e la veste. I Sakya
di Cātumā e Brahmā Sahampati hanno fatto tornare la fiducia nel Beato
con le immagini delle piantine e del giovane vitello».


Quando furono tornati alla presenza del Beato, egli chiese al venerabile
Sāriputta: «Che cosa hai pensato, Sāriputta, quando il Saṅgha dei
bhikkhu è stato da me congedato?».


«Signore, ho pensato: “Adesso il Beato dimorerà inoperoso, si voterà a
dimorare piacevolmente nel qui e ora, e anche noi adesso dimoreremo
inoperosi, ci voteremo a dimorare piacevolmente nel qui e ora”».


«Basta così, Sāriputta, basta così! Pensieri come questi non devono più
venirti in mente». Allora il Beato chiese al venerabile Mahā-Moggallāna:
«Che cosa hai pensato, Mahā-Moggallāna, quando il Saṅgha dei bhikkhu è
stato da me congedato?».


«Signore, ho pensato: “Adesso il Beato dimorerà inoperoso, si voterà a
dimorare piacevolmente nel qui e ora, mentre io e il venerabile
Sāriputta continueremo a guidare il Saṅgha dei bhikkhu”».


«Bene, bene, Moggallāna. O sarò io a continuare a guidare il Saṅgha dei
bhikkhu oppure lo faranno Sāriputta e Moggallāna».


\suttaRef{M. 67}


\narrator{Secondo narratore.} Il Buddha raccontò ai bhikkhu di essere stato negli
alti paradisi del mondo di Brahmā.


\voice{Prima voce.} «Bhikkhu, una volta, quando vivevo a Ukkaṭṭhā nel Boschetto
di Subhaga ai piedi di un reale albero \emph{sāla}, in Brahmā Baka era sorto
un pernicioso modo di vedere (in relazione alla sua stessa permanenza e
assolutezza). Io nella mia mente fui consapevole del pensiero sorto
nella mente di Brahmā, e … comparvi in quel mondo. Brahmā Baka mi vide
arrivare e disse: “Vieni, buon signore! Benvenuto, buon signore! È da
molto tempo, buon signore, che non hai avuto occasione di venire qui.
Ora, buon signore, questo è permanente, questo dura per sempre, questo è
eterno, questo è il tutto, questo non è soggetto a svanire, perché
questo non è né nato, né invecchia, né muore, né svanisce e neanche
ricompare, e oltre a questo non c’è altra via di fuga”».


«Allora Māra il Malvagio entrò in uno di coloro che componevano
l’assemblea di Brahmā e mi disse: “Bhikkhu, bhikkhu, non pensare che non
dica il vero, non pensare che non dica il vero, perché questo Brahmā è
il Gran Brahmā, Essere Trascendente Intrasceso, Lungimirante Branditore
della Maestria, Signore Artefice e Creatore, Altissima Provvidenza,
Maestro e Padre di coloro che sono e potranno essere. In un periodo a te
precedente, bhikkhu, nel mondo c’erano monaci e brāhmaṇa che
condannavano la terra provando disgusto per la terra, che condannavano
l’acqua … il fuoco … l’aria … gli esseri … gli dèi … Pajāpati, Signore
della Creazione … che condannavano Brahmā provando disgusto per Brahmā.
Alla dissoluzione del corpo, quando il loro respiro si interruppe,
rinacquero in un corpo inferiore. In un periodo a te precedente,
bhikkhu, nel mondo c’erano monaci e brāhmaṇa che lodavano tutte queste
cose provando amore per esse. Alla dissoluzione del corpo, quando il
loro respiro si interruppe, rinacquero in un corpo superiore. Perciò,
bhikkhu, questo ti dico: ‘Mettiti al sicuro, buon signore, fai solo quel
che dice Brahmā. Non trasgredire mai la parola di Brahmā. Se lo farai,
bhikkhu, tu sarai come un uomo che, raggiunto da un raggio di luce,
cerca di deviarlo con una bacchetta, oppure come un uomo che perde la
presa della terra con le mani e con i piedi e scivola in un abisso
profondo. Sii certo, buon signore, fai solo quel che dice Brahmā. Non
trasgredire mai la parola di Brahmā. Non vedi la Divina Assemblea che è
qui seduta, bhikkhu?’ ”. E Māra il Malvagio chiamò a testimonianza la
Divina Assemblea».


«Quando ciò fu detto, io mi rivolsi a Māra il Malvagio: “Io ti conosco,
Malvagio, non immaginare: ‘Lui non mi conosce’. Tu sei Māra il Malvagio,
e Brahmā e la Divina Assemblea con tutti i suoi membri sono tutti caduti
nelle tue mani, sono tutti caduti in tuo potere. Tu, Malvagio, pensi che
pure io sia caduto in tuo potere, ma non è così”».


«Quando ciò fu detto, Brahmā Baka mi disse: “Buon signore, del
permanente dico che è permanente, di quel che dura per sempre che dura
per sempre, dell’eterno che è eterno, del tutto che è il tutto, di quel
che non è soggetto a svanire che non è soggetto a svanire, di quel che
non è nato, né invecchia, né muore, né svanisce e neanche ricompare che
non è nato, né invecchia, né muore, né svanisce e neanche ricompare, e
di quello al di là del quale non c’è via di fuga, che non c’è via di
fuga al di là di quello. In un periodo a te precedente, bhikkhu, nel
mondo c’erano monaci e brāhmaṇa il cui ascetismo durò tanto a lungo
quanto la tua vita stessa. Loro sapevano che quando al di là c’era una
via di fuga, che al di là c’era una via di fuga, e che quando al di là
non c’era una via di fuga, che al di là non c’era una via di fuga.
Perciò, bhikkhu, questo io ti dico: ‘Al di là di questo non troverai via
di fuga, e se cercherai di farlo alla fine otterrai stanchezza e
delusione. Se crederai nella\footnote{“Se crederai nella”: letteralmente \emph{sace …​ ajjhosissasi} significa “se accetterai” oppure, come dice il Commentario: “Se, per mezzo della fiducia (ossia dell’accettazione), della deglutizione, dell’assimilazione, presupporrai mediante bramosia, presunzione e opinioni”.} terra … nell’acqua … nel
fuoco … nell’aria … negli esseri … negli dèi … in Pajāpati … Se crederai
in Brahmā, tu sarai uno di quelli che stanno al mio fianco, risiederai
nel mio dominio, quando sarà giunto per me il momento di esercitare la
mia volontà e di punire’ ”».


«“Io conosco anche te, Brahmā. Comprendo così in tal modo fin dove puoi
arrivare e la tua influenza: ‘Il potere di Brahmā Baka, la sua potenza,
il suo seguito, si estende fino a questo punto e non oltre’ ”».


«“Ora, buon signore, com’è che intendi l’estensione di fin dove posso
arrivare e il mio influsso?”».


\begin{quote}
Quant’è ampio il tragitto circolare di luna e sole, \\
il loro splendore e luminosità nelle quattro direzioni, \\
più di mille volte l’ampiezza di un mondo, \\
il tuo potere può esercitare il suo influsso. \\
E colà tu conosci sia l’alto sia il basso, \\
e coloro che sono governati dalla lussuria e da essi liberi, \\
la condizione di ciò che è così e altrimenti, \\
e la provenienza delle creature e la loro destinazione.
\end{quote}

«“Così intendo l’estensione di fin dove puoi arrivare e il tuo influsso.
Ci sono tuttavia altri tre corpi principali di dèi Brahmā che tu non
conosci e neanche vedi, ma io lo conosco e vedo. C’è il corpo chiamato
Ābhassara (della Fluente Radianza), dalla quale sei scomparso per
ricomparire qui. Il tuo lungo dimorare qui, però, lo ha fatto cancellare
dalla tua memoria, e così tu non lo conosci e neanche vedi, ma che io
conosco e vedo. Io che sto qui, non sono allo stesso tuo livello di
conoscenza diretta, io non so meno di te, ma di più. E lo stesso dicasi
per gli altri ancor più alti corpi di Subhakiṇṇa (della Rifulgente
Gloria) e di Vehapphala (del Grande Frutto)”».


«“Ora, Brahmā, avendo avuto conoscenza diretta della terra in quanto
terra, e avendo avuto conoscenza diretta di quel che non è coessenziale
rispetto all’essenza della terra, io non pretendo di essere
terra,\footnote{L’enfasi è sulla nozione dell’essere (“essere o non essere”). L’attribuzione di espressioni e letture è tratta dall’edizione birmana, che qui è più affidabile di qualsiasi altra e ha \emph{nāpahosiṃ} invece di \emph{nāhosi}. Così si dovrebbe ad esempio leggere: \emph{sabbaṃ kho ahaṃ brahme sabbato abhiññāya yāvatā sabbassa sabbattena ananubhūtaṃ, tad abhiññāya sabbaṃ nāpahosiṃ, sabbasmiṃ nāpahosiṃ, sabbato nāpahosiṃ, sabbam me ti nāpahosiṃ, sabbaṃ nābhivadiṃ} (“Avendo avuto conoscenza del tutto in quanto tutto …” ). Sia in questo sutta sia in D. 11 la riga \emph{Viññāṇam anidassanam anantaṃ sabbatopabhaṃ} (“La coscienza che non si mostra …”) è menzionata dal Buddha (\hyperlink{pag162}{} e anche \hyperlink{pag167}{}). Questa frase è stata un problema per molti. Il Commentario al \emph{Majjhima} ha un’ampiezza molto maggiore del Commentario al \emph{Dīgha} e propone una derivazione dalla radice \emph{bhū} (essere) per \emph{pabhaṃ} (o \emph{pahaṃ}). Seguendo questo suggerimento, sebbene non del tutto in linea con quanto suggerito dal Commentario, possiamo ritenere che \emph{sabbatopabhaṃ} sia costituito da \emph{sabbato} e da una forma contratta del participio presente di \emph{pahoti} (= \emph{pabhavati}), ossia \emph{pahaṃ} (= \emph{pabhaṃ}). Questo si lega con il precedente \emph{sabbato abhiññāya … sabbaṃ nāpahosiṃ = sabbato apabhaṃ} (“non pretendo di essere separato dal tutto”). Le lettere \emph{h} e \emph{bh} vengono facilmente confuse in Singalese. In D. 11, nel quale ricorre la stessa frase, il Buddha cita probabilmente da questo discorso. Abbiamo qui materiale per un interessante punto per uno studio ontologico.} non pretendo che la terra sia mia, non affermo
nulla a riguardo della terra. Avendo avuto conoscenza diretta dell’acqua
in quanto acqua … del fuoco … dell’aria … degli esseri … degli dèi … di
Pajāpati … di Brahmā … di Ābhassara … di Subhakiṇṇa … di Vehapphala …
dell’Essere Trascendente (Abhudhū) … Avendo avuto conoscenza diretta del
tutto in quanto tutto, e avendo avuto conoscenza diretta di quel che non
è coessenziale con la totalità del tutto, io non pretendo di essere
tutto, io non pretendo di essere nel tutto, io non pretendo di essere
separato dal tutto, io non pretendo che il tutto sia mio, non affermo
nulla a riguardo del tutto. Io che sto qui, inoltre, io non so meno di
te, ma di più”».


«“Buon signore, se tu pretendi d’aver acceduto a quel che non è
coessenziale alla totalità del tutto, che non si possa affermare che tu
sia vano e vuoto!”».


\begin{quote}
\label{pag162}La coscienza che non si mostra \\
e che nemmeno ha a che fare con la finitezza, \\
pretendendo di non essere separata dal tutto
\end{quote}

non è coessenziale all’essenza della terra, all’essenza dell’acqua …
all’essenza del tutto.


«“Allora, buon signore, io sparirò dal tuo cospetto”».


«“Allora, Brahmā, sparisci dal mio cospetto, se puoi”».


«Brahmā Baka, pensando: “Io sparirò dal cospetto del monaco Gotama, io
sparirò dal cospetto del monaco Gotama”, non fu in grado di farlo. Io
dissi: “Allora, Brahmā, io sparirò dal tuo cospetto”».


«“Allora, buon signore, sparisci dal mio cospetto, se puoi”».


«Definii il potere sovrannaturale in questo modo: “Solo in relazione a
Brahmā e all’Assemblea, che loro sentano il suono della mia voce senza
vedermi”, e dopo essere scomparso, esclamai questa strofa:


\begin{quote}
Ho visto la paura in ogni tipo di esistenza \\
inclusi gli esseri che cercano la non-esistenza; \\
non c’è tipo di esistenza, affermo, \\
che non provi diletto per ciò a cui si attacca.
\end{quote}

«Allora Brahmā e l’Assemblea e tutti i suoi componenti si stupirono e si
meravigliarono, e dissero: “È meraviglioso, signori, è stupefacente!
Questo monaco Gotama che ha abbandonato la stirpe dei Sakya ha una forza
e un potere talmente grandi che noi mai abbiamo visto in qualsiasi altro
monaco o brāhmaṇa! Signori, benché viva in una generazione che si
delizia nell’esistenza, che ama l’esistenza, che prova contentezza
nell’esistenza, egli ha estirpato l’esistenza e le sue radici!”».


«Allora Māra il Malvagio entrò in uno di coloro che componevano
l’assemblea di Brahmā e disse: “Buon signore, se questo è quel che
conosci, se questo è quel che hai scoperto, non condurre a questo i tuoi
discepoli laici o coloro che hanno lasciato la propria casa per la vita
religiosa, non insegnare a loro il tuo Dhamma, né fai sorgere in loro il
desiderio per esso. In un periodo a te precedente, bhikkhu, nel mondo
c’erano monaci e brāhmaṇa che pretendevano di essere realizzati e
completamente illuminati, e lo fecero. Alla dissoluzione del corpo,
però, quando il loro respiro si interruppe, rinacquero in un corpo
inferiore. In un periodo a te precedente, bhikkhu, nel mondo c’erano
pure monaci e brāhmaṇa che questo pretendevano, e non lo fecero. Alla
dissoluzione del corpo, quando il loro respiro si interruppe, rinacquero
in un corpo superiore. Perciò, bhikkhu, questo ti dico: ‘Mettiti al
sicuro, buon signore, dimorando inattivo, dedicati a dimorare
piacevolmente nel qui e ora. È meglio che queste cose non vengano
dichiarate, buon signore, e perciò non informarne nessun altro’ ”».


«Quando ciò fu detto, io risposi: “Io ti conosco, Malvagio. Non è per
compassione o per il desiderio del mio bene che tu parli in questo modo.
Tu stai pensando che coloro ai quali insegnerò questo Dhamma andranno al
di là delle tue possibilità di raggiungerli. Questi tuoi monaci e
brāhmaṇa che pretendevano di essere realizzati e completamente
illuminati, in realtà non lo furono. Io però lo sono, realizzato e
completamente illuminato. Un Essere Perfetto è tale sia che insegni il
suo Dhamma ai discepoli sia che non lo faccia, sia che guidi i suoi
discepoli sia che non lo faccia. Perché? Perché quegli inquinanti che
contaminano, portano a rinnovate esistenze, recano ansietà, maturano
nella sofferenza, producono rinascita, invecchiamento e morte, sono in
lui recisi alla radice, resi come ceppi di palma, eliminati, così che
non sono più soggetti a sorgere nel futuro, proprio come una palma non
può più crescere quando la sua corona è tagliata”. Così, poiché Māra non
aveva più nulla da dire, e in ragione dell’invito a me fatto da Brahmā
(di sparire), questo discorso può essere intitolato “Dietro invito di un
Brahmā”».


\suttaRef{M. 49}


Una volta il Beato soggiornava a Nālandā nel Boschetto di Pāvārikā.
Allora il figlio del capofamiglia Kevaḍḍha si recò da lui e, dopo
avergli prestato omaggio, si mise a sedere da un lato. Egli disse:
«Signore, Nālandā ha successo, è prosperosa, popolosa, affollata da
esseri umani e ha fiducia nel Beato. Signore, sarebbe cosa buona se il
Beato incaricasse un bhikkhu di operare un miracolo con poteri
sovrannaturali maggiori di quelli propri della condizione umana, così
che Nālandā possa avere una fiducia ancora maggiore nel Beato».


Il Beato rispose: «Kevaḍḍha, non insegno il Dhamma ai bhikkhu in questo
modo: “Venite, bhikkhu, operate un miracolo con poteri sovrannaturali
maggiori di quelli propri della condizione umana per i laici vestiti di
bianco”».


\narrator{Secondo narratore.} Il Buddha diede la stessa risposta quando tale
domanda fu ripetuta una seconda volta. Quando fu ripetuta ancora una
volta, egli rispose di conoscere per esperienza tre tipi di miracoli: il
miracolo del potere sovrannaturale che consiste nell’abilità di
moltiplicarsi e di passare attraverso i muri, di volare nell’aria e di
camminare sull’acqua, perfino di recarsi nel mondo di Brahmā (si veda il
capitolo 16); il miracolo di divinazione che consiste nell’abilità di
leggere le menti; e il miracolo della guida che consiste nell’istruire
la gente, in breve o dettagliatamente, a proposito di che cosa fare per
il proprio bene. I primi due tipi di miracoli, se operati per
impressionare le persone, non sono diversi dalle arti magiche
dette rispettivamente \emph{gandhārī} e \emph{maṇikā}, e si potrebbe ben dire che
se un bhikkhu si comportasse in questo modo, praticherebbe tali arti.
Questa è la ragione per cui Egli, il Buddha, considerava questi miracoli
come fonte di vergogna, di umiliazione e di disgusto. Il terzo tipo di
miracolo, quello della guida, consisteva nell’insegnamento così com’era
da lui impartito, il quale, benché includesse proprio queste
manifestazioni [miracolose], aveva come scopo l’esaurimento delle
contaminazioni e la fine della sofferenza. Al fine di sottolineare
l’inadeguatezza dei primi due conseguimenti, il Buddha raccontò la
vicenda di un bhikkhu che possedeva questi poteri magici, e come questi
non gli fossero serviti a nulla nella sua ricerca per una via d’uscita
dalla sofferenza.


\voice{Prima voce.} «C’era un bhikkhu in questo Saṅgha di bhikkhu che ebbe
questo pensiero: “Dov’è che queste quattro entità cessano senza residuo,
ossia l’elemento terra, l’elemento acqua, l’elemento fuoco e l’elemento
aria?”. Egli entrò in uno stato tale di concentrazione che, quando la
sua mente fu concentrata, gli si manifestò il sentiero verso gli dèi.
Allora si recò dalle divinità del Regno dei Quattro Divini Sovrani e
chiese loro: “Amici, dov’è che queste quattro entità cessano senza
residuo?”. Esse risposero: “Non lo sappiamo, bhikkhu. Ci sono però
questi stessi Quattro Divini Sovrani che sono più grandi di noi e a noi
superiori. Loro dovrebbero saperlo”. Così egli andò da loro».


\narrator{Secondo narratore.} Essi gli diedero la stessa risposta e lo inviarono
nel paradiso Tāvatiṃsa, e così egli andò attraverso tutti i cieli
dell’esistenza sensoriale fino a che fu inviato al di là di essi, nel
mondo di Brahmā, il mondo delle supreme divinità. Egli pose agli dèi
dell’Assemblea di Brahmā la stessa domanda. Loro gli dissero:


\voice{Prima voce.} «“Non lo sappiamo, bhikkhu. C’è però Brahmā, il Gran Brahmā,
Essere Trascendente Intrasceso, Lungimirante Branditore della Maestria,
Signore Artefice e Creatore, Altissima Provvidenza, Maestro e Padre di
coloro che sono e potranno essere, che è più grande di noi e a noi
superiore. Lui dovrebbe saperlo”. “Dov’è ora questo Brahmā, amici?”.
“Bhikkhu, noi non sappiamo il dove, il come e il quando del Gran Brahmā.
Solo che Brahmā si manifesterà quando si percepiranno dei segni, quando
apparirà una luce, quando si manifesterà una radiosità, perché tutto
questo precorre alla manifestazione di Brahmā”».


«Subito dopo il Gran Brahmā si manifestò. Il bhikkhu si avvicinò e pose
la sua domanda. Quando essa fu formulata, Brahmā rispose: “Bhikkhu, io
sono Brahmā, il Gran Brahmā, Essere Trascendente Intrasceso,
Lungimirante Branditore della Maestria, Signore Artefice e Creatore,
Altissima Provvidenza, Maestro e Padre di coloro che sono e potranno
essere”. Il bhikkhu chiese una seconda volta: “Amico, non ti ho
domandato questo. Ti ho chiesto: ‘Dov’è che queste quattro entità
cessano senza residuo?’. Il Gran Brahmā diede la stessa risposta di
prima. Quando la domanda fu posta per la terza volta, il Gran Brahmā
prese il bhikkhu per un braccio e lo condusse in disparte. Egli disse:
“Bhikkhu, gli dèi dell’Assemblea di Brahmā pensano in questo modo: ‘Non
c’è nulla che Brahmā non abbia visto, conosciuto e realizzato’. Per
questa ragione non ti ho risposto alla loro presenza. Amico, io non so
dov’è che queste quattro entità cessano senza residuo. Così tu hai
sbagliato, hai trasgredito, a questo proposito hai trascurato il Beato e
cercato una risposta alla tua domanda lontano da lui. Vai e poni al
Beato la tua domanda e, quando ti risponderà, dovresti ricordare quella
sua risposta”».


«Allora il bhikkhu sparì da quel mondo e venne a farmi quella stessa
domanda. Io gli dissi: “Bhikkhu, i commercianti che vanno per mare,
salpano portando con sé un uccello in grado di trovare la costa e,
quando dalla loro nave non si vede la terra, liberano l’uccello. Va a
est, a sud, a ovest e a nord, in alto e nel mezzo. Se vede la terra da
una parte, va in quella direzione, ma se non la vede torna indietro
sulla nave. Allo stesso modo, bhikkhu, ovunque tu abbia cercato, perfino
nel mondo di Brahmā non hai trovato una risposta alla tua domanda, e sei
tornato da me. La domanda, però, non dovrebbe essere posta in quel modo,
dovrebbe essere posta così»:


\begin{quote}
Dimmi, allora, dov’è che non trovano appoggio \\
acqua, terra, fuoco e aria? \\
Come pure il lungo e il corto, \\
il piccolo e il grande, il giusto e il disonesto? \\
Dov’è che nome-e-forma \\
cessano senza residuo?
\end{quote}

Questa è la risposta:


\begin{quote}
\label{pag167}La coscienza che non si mostra \\
né ha a che fare con la finitezza, \\
senza ritenere di essere separata dal tutto: \\
là è che acqua, terra, \\
fuoco e aria non trovano appoggio, \\
come pure il lungo e il corto, \\
il piccolo e il grande, il giusto e il disonesto. \\
Là è che nome-e-forma \\
cessano senza residuo.
\end{quote}

\suttaRef{D. 11}


